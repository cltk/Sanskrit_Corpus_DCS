kośādhyakṣaḥ kośapraveśyaṃ ratnaṃ sāraṃ phalguṃ kupyaṃ vā tajjātakaraṇādhiṣṭhitaḥ pratigṛhṇīyāt // (1.1)
tāmraparṇikaṃ pāṇḍyakavāṭakaṃ pāśikyaṃ kauleyaṃ caurṇeyaṃ māhendraṃ kārdamikaṃ srautasīyaṃ hrādīyaṃ haimavataṃ ca mauktikam // (2.1)
śuktiḥ śaṅkhaḥ prakīrṇakaṃ ca yonayaḥ // (3.1)
masūrakaṃ tripuṭakaṃ kūrmakam ardhacandrakaṃ kañcukitaṃ yamakaṃ kartakaṃ kharakaṃ siktakaṃ kāmaṇḍalukaṃ śyāvaṃ nīlaṃ durviddhaṃ cāpraśastam // (4.1)
sthūlaṃ vṛttaṃ nistalaṃ bhrājiṣṇu śvetaṃ guru snigdhaṃ deśaviddhaṃ ca praśastam // (5.1)
śīrṣakam upaśīrṣakaṃ prakāṇḍakam avaghāṭakaṃ taralapratibaddhaṃ ceti yaṣṭiprabhedāḥ // (6.1)
yaṣṭīnām aṣṭasahasram indracchandaḥ // (7.1)
tato 'rdhaṃ vijayacchandaḥ // (8.1)
catuḥṣaṣṭir ardhahāraḥ // (9.1)
catuṣpañcāśad raśmikalāpaḥ // (10.1)
dvātriṃśad gucchaḥ // (11.1)
saptaviṃśatir nakṣatramālā // (12.1)
caturviṃśatir ardhagucchaḥ // (13.1)
viṃśatir māṇavakaḥ // (14.1)
tato 'rdham ardhamāṇavakaḥ // (15.1)
eta eva maṇimadhyāstanmāṇavakā bhavanti // (16.1)
ekaśīrṣakaḥ śuddho hāraḥ // (17.1)
tadvatśeṣāḥ // (18.1)
maṇimadhyo 'rdhamāṇavakaḥ // (19.1)
triphalakaḥ phalakahāraḥ pañcaphalako vā // (20.1)
sūtram ekāvalī śuddhā // (21.1)
saiva maṇimadhyā yaṣṭiḥ // (22.1)
hemamaṇicitrā ratnāvalī // (23.1)
hemamaṇimuktāntaro 'pavartakaḥ // (24.1)
suvarṇasūtrāntaraṃ sopānakam // (25.1)
maṇimadhyaṃ vā maṇisopānakam // (26.1)
tena śirohastapādakaṭīkalāpajālakavikalpā vyākhyātāḥ // (27.1)
maṇiḥ kauṭo māleyakaḥ pārasamudrakaśca // (28.1)
saugandhikaḥ padmarāgo 'navadyarāgaḥ pārijātapuṣpako bālasūryakaḥ // (29.1)
vaiḍūryam utpalavarṇaḥ śirīṣapuṣpaka udakavarṇo vaṃśarāgaḥ śukapattravarṇaḥ puṣyarāgo gomūtrako gomedakaḥ // (30.1)
indranīlo nīlāvalīyaḥ kalāyapuṣpako mahānīlo jambvābho jīmūtaprabho nandakaḥ sravanmadhyaḥ // (31.1)
śuddhasphaṭiko mūlāṭavarṇaḥ śītavṛṣṭiḥ sūryakāntaśca / (32.1)
iti maṇayaḥ // (32.2)
ṣaḍaśraś caturaśro vṛtto vā tīvrarāgaḥ saṃsthānavān acchaḥ snigdho gurur arciṣmān antargataprabhaḥ prabhānulepī ceti maṇiguṇāḥ // (33.1)
mandarāgaprabhaḥ saśarkaraḥ puṣpacchidraḥ khaṇḍo durviddho lekhākīrṇa iti doṣāḥ // (34.1)
vimalakaḥ sasyako 'ñjanamūlakaḥ pittakaḥ sulabhako lohitākṣo mṛgāśmako jyotīrasako māleyako 'hicchatrakaḥ kūrpaḥ pratikūrpaḥ sugandhikūrpaḥ kṣīravakaḥ śukticūrṇakaḥ śilā pravālakaḥ pulakaḥ śuklapulaka ityantarajātayaḥ // (35.1)
śeṣāḥ kācamaṇayaḥ // (36.1)
sabhārāṣṭrakaṃ tajjam ārāṣṭrakaṃ kāstīrarāṣṭrakaṃ śrīkaṭanakaṃ maṇimantakam indravānakaṃ ca vajram // (37.1)
khaniḥ srotaḥ prakīrṇakaṃ ca yonayaḥ // (38.1)
mārjārākṣakaṃ śirīṣapuṣpakaṃ gomūtrakaṃ gomedakaṃ śuddhasphaṭikaṃ mūlāṭīvarṇaṃ maṇivarṇānām anyatamavarṇam iti vajravarṇāḥ // (39.1)
sthūlaṃ guru prahārasahaṃ samakoṭikaṃ bhājanalekhi tarkubhrāmi bhrājiṣṇu ca praśastam // (40.1)
naṣṭakoṇaṃ nirāśri pārśvāpavṛttaṃ cāpraśastam // (41.1)
pravālakam ālakandakaṃ vaivarṇikaṃ ca raktaṃ padmarāgaṃ ca karaṭagarbhiṇikāvarjam iti // (42.1)
candanaṃ sātanaṃ raktaṃ bhūmigandhi // (43.1)
gośīrṣakaṃ kālatāmraṃ matsyagandhi // (44.1)
haricandanaṃ śukapattravarṇam āmragandhi tārṇasaṃ ca // (45.1)
grāmerukaṃ raktaṃ raktakālaṃ vā bastamūtragandhi // (46.1)
daivasabheyaṃ raktaṃ padmagandhi jāpakaṃ ca // (47.1)
joṅgakaṃ raktaṃ raktakālaṃ vā snigdham taurūpaṃ ca // (48.1)
māleyakaṃ pāṇḍuraktam // (49.1)
kucandanaṃ rūkṣam agurukālaṃ raktaṃ raktakālaṃ vā // (50.1)
kālaparvatakaṃ raktakālam anavadyavarṇaṃ vā // (51.1)
kośāgāraparvatakaṃ kālaṃ kālacitraṃ vā // (52.1)
śītodakīyaṃ padmābhaṃ kālasnigdhaṃ vā // (53.1)
nāgaparvatakaṃ rūkṣaṃ śaivalavarṇaṃ vā // (54.1)
śākalaṃ kapilam / (55.1)
iti // (55.2)
laghu snigdham aśyānaṃ sarpiḥsnehalepi gandhasukhaṃ tvaganusāryanulbaṇam avirāgyuṣṇasahaṃ dāhagrāhi sukhasparśanam iti candanaguṇāḥ // (56.1)
aguru joṅgakaṃ kālaṃ kālacitraṃ maṇḍalacitraṃ vā // (57.1)
śyāmaṃ doṅgakam // (58.1)
pārasamudrakaṃ citrarūpam uśīragandhi navamālikāgandhi vā / (59.1)
iti // (59.2)
guru snigdhaṃ peśalagandhi nirhāryagnisaham asaṃplutadhūmaṃ vimardasaham ityaguruguṇāḥ // (60.1)
tailaparṇikam aśokagrāmikaṃ māṃsavarṇaṃ padmagandhi // (61.1)
joṅgakaṃ raktapītakam utpalagandhi gomūtragandhi vā // (62.1)
grāmerukaṃ snigdhaṃ gomūtragandhi // (63.1)
sauvarṇakuḍyakaṃ raktapītaṃ mātuluṅgagandhi // (64.1)
pūrṇakadvīpakaṃ padmagandhi navanītagandhi vā // (65.1)
bhadraśriyaṃ pāralauhityakaṃ jātīvarṇam // (66.1)
āntaravatyam uśīravarṇam // (67.1)
ubhayaṃ kuṣṭhagandhi ca / (68.1)
iti // (68.2)
kāleyakaḥ svarṇabhūmijaḥ snigdhapītakaḥ // (69.1)
auttaraparvatako raktapītakaḥ // (70.1)
piṇḍakvāthadhūmasaham avirāgi yogānuvidhāyi ca // (71.1)
candanāguruvacca teṣāṃ guṇāḥ // (72.1)
kāntanāvakaṃ praiyakaṃ cottaraparvatakaṃ carma // (73.1)
kāntanāvakaṃ mayūragrīvābham // (74.1)
praiyakaṃ nīlapītaśvetalekhābinducitram // (75.1)
tadubhayam aṣṭāṅgulāyāmam // (76.1)
bisī mahābisī ca dvādaśagrāmīye // (77.1)
avyaktarūpā duhilitikā citrā vā bisī // (78.1)
paruṣā śvetaprāyā mahābisī // (79.1)
dvādaśāṅgulāyāmam ubhayam // (80.1)
śyāmikā kālikā kadalī candrottarā śākulā cārohajāḥ // (81.1)
kapilā binducitrā vā śyāmikā // (82.1)
kālikā kapilā kapotavarṇā vā // (83.1)
tad ubhayam aṣṭāṅgulāyāmam // (84.1)
paruṣā kadalī hastāyatā // (85.1)
saiva candracitrā candrottarā // (86.1)
kadalītribhāgā śākulā koṭhamaṇḍalacitrā kṛtakarṇikājinacitrā vā / (87.1)
iti // (87.2)
sāmūraṃ cīnasī sāmūlī ca bāhlaveyāḥ // (88.1)
ṣaṭtriṃśadaṅgulam añjanavarṇaṃ sāmūram // (89.1)
cīnasī raktakālī pāṇḍukālī vā // (90.1)
sāmūlī godhūmavarṇā / (91.1)
iti // (91.2)
sāṃtinā nalatūlā vṛttapṛcchā caudrāḥ // (92.1)
sātinā kṛṣṇā // (93.1)
nalatūlā nalatūlavarṇā // (94.1)
kapilā vṛttapucchā ca // (95.1)
carmaṇāṃ mṛdu snigdhaṃ bahularoma ca śreṣṭham // (96.1)
śuddhaṃ śuddharaktaṃ pakṣaraktaṃ cāvikam khacitaṃ vānacitraṃ khaṇḍasaṃghātyaṃ tantuvicchinnaṃ ca // (97.1)
kambalaḥ kaucapakaḥ kulamitikā saumitikā turagāstaraṇaṃ varṇakaṃ talicchakaṃ vāravāṇaḥ paristomaḥ samantabhadrakaṃ cāvikam // (98.1)
picchilam ārdram iva ca sūkṣmaṃ mṛdu ca śreṣṭham // (99.1)
aṣṭaprotisaṃghātyā kṛṣṇā bhiṅgisī varṣavāraṇam apasāraka iti naipālakam // (100.1)
sampuṭikā caturaśrikā lambarā kaṭavānakaṃ prāvarakaḥ sattaliketi mṛgaroma // (101.1)
vāṅgakaṃ śvetaṃ snigdhaṃ dukūlam // (102.1)
pauṇḍrakaṃ śyāmaṃ maṇisnigdham // (103.1)
sauvarṇakuḍyakaṃ sūryavarṇaṃ maṇisnigdhodakavānaṃ caturaśravānaṃ vyāmiśravānaṃ ca // (104.1)
eteṣām ekāṃśukam adhyardhadvitricaturaṃśukam iti // (105.1)
tena kāśikaṃ pauṇḍrakaṃ ca kṣaumaṃ vyākhyātam // (106.1)
māgadhikā pauṇḍrikā sauvarṇakuḍyakā ca pattrorṇā // (107.1)
nāgavṛkṣo likuco bakulo vaṭaśca yonayaḥ // (108.1)
pītikā nāgavṛkṣikā // (109.1)
godhūmavarṇā laikucī // (110.1)
śvetā bākulī // (111.1)
śeṣā navanītavarṇā // (112.1)
tāsāṃ sauvarṇakuḍyakā śreṣṭhā // (113.1)
tayā kauśeyaṃ cīnapaṭṭāśca cīnabhūmijā vyākhyātāḥ // (114.1)
mādhuram āparāntakaṃ kāliṅgaṃ kāśikaṃ vāṅgakaṃ vātsakaṃ māhiṣakaṃ ca kārpāsikaṃ śreṣṭham / (115.1)
iti // (115.2)
ataḥ pareṣāṃ ratnānāṃ pramāṇaṃ mūlyalakṣaṇam / (116.1)
jātiṃ rūpaṃ ca jānīyān nidhānaṃ navakarma ca // (116.2)
purāṇapratisaṃskāraṃ karma guhyam upaskarān / (117.1)
deśakālaparībhogaṃ hiṃsrāṇāṃ ca pratikriyām // (117.2)
