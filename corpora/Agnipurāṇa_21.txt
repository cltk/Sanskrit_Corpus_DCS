 nārada uvāca / (1.1)
sāmānyapūjāṃ viṣṇvādervakṣye mantrāṃś ca sarvadān / (1.2)
samastaparivārāya acyutāya namo yajet // (1.3)
dhātre vidhātre gaṅgāyai yamunāyai nidhī tathā / (2.1)
dvāraśriyaṃ vastunavaṃ śaktiṃ kūrmamanantakam // (2.2)
pṛthivīṃ dharmakaṃ jñānaṃ vairāgyaiśvaryameva ca / (3.1)
adharmādīn kandanālapadmakeśarakarṇikāḥ // (3.2)
ṛgvedādyaṃ kṛtādyaṃ ca sattvādyarkādimaṇḍalam / (4.1)
vimalotkarṣiṇī jñānā kriyā yogā ca tā yajet // (4.2)
prahvīṃ satyāṃ tatheśānānugrahāsanamūrtikām / (5.1)
durgāṃ giraṅgaṇaṃ kṣetraṃ vāsudevādikaṃ yajet // (5.2)
hṛdayañca śiraḥ śūlaṃ varmanetramathāstrakam / (6.1)
śaṅkhaṃ cakraṃ gadāṃ padmaṃ śrīvatsaṃ kaustubhaṃ yajet // (6.2)
vanamālāṃ śriyaṃ puṣṭiṃ garuḍaṃ gurumarcayet / (7.1)
indramagniṃ yamaṃ rakṣo jalaṃ vāyuṃ dhaneśvaram // (7.2)
īśānantamajaṃ cāstraṃ vāhanaṃ kumudādikam / (8.1)
viṣvaksenaṃ maṇḍalādau siddhiḥ pūjādinā bhavet // (8.2)
śivapūjātha sāmānyā pūrvaṃ nandinamarcayet / (9.1)
mahākālaṃ yajedgaṅgāṃ yamunāṃ ca gaṇādikam // (9.2)
giraṃ śriyaṃ guruṃ vāstuṃ śakyādīn dharmakādikam / (10.1)
vāmā jyeṣṭhā tathā raudrī kālī kalavikāriṇī // (10.2)
balavikariṇī cāpi balapramathinī kramāt / (11.1)
sarvabhūtadamanī ca madanonmādinī śivāsanaṃ // (11.2)
hāṃ huṃ hāṃ śivamūrtaye sāṅgavaktraṃ śivaṃ yajet / (12.1)
hauṃ śivāya hāmityādi hāmīśānādivaktrakaṃ // (12.2)
hrīṃ gaurīṃ gaṃ gaṇaḥ śakramukhāś caṇḍīhṛtādikāḥ / (13.1)
kramātsūryārcane mantrā daṇḍī pūjyaś ca piṅgalaḥ // (13.2)
uccaiḥśravāścāruṇaś ca prabhūtaṃ vimalaṃ yajet / (14.1)
sārādhyoparamasukhaṃ skandādyaṃ madhyato yajet // (14.2)
dīptā sūkṣmā jayā bhadrā vibhūtirvimalā tathā / (15.1)
amoghā vidyutā caiva pūjyātha sarvatomukhī // (15.2)
arkāsanaṃ hi haṃ khaṃ kha solkāyeti ca mūrtikām / (16.1)
hrāṃ hrīṃ sa sūryāya nama āṃ namo hṛdāya ca // (16.2)
arkāya śirase tadvadagnīśāsuravāyugān / (17.1)
bhūrbhuvaḥ svare jvālini śikhā huṃ kavacaṃ smṛtaṃ // (17.2)
bhāṃ netraṃ vas tathārkāstraṃ rājñī śaktiś ca niṣkubhā / (18.1)
somo 'ṅgārakotha budho jīvaḥ śukraḥ śaniḥ kramāt // (18.2)
rāhuḥ ketustejaś caṇḍaḥ saṅkṣepādatha pūjanaṃ / (19.1)
āsanaṃ mūrtaye mūlaṃ hṛdādyaṃ paricārakaḥ // (19.2)
viṣṇvāsanaṃ viṣṇurmūrteroṃ śrīṃ śrīṃ śrīdharo hariḥ / (20.1)
hrīṃ sarvamūrtimantroyamiti trailokyamohanaḥ // (20.2)
hrīṃ hṛṣīkeśaḥ klīṃ viṣṇuḥ svarair dīrghair hṛdādikaṃ / (21.1)
samastaiḥ pañcamī pūjā saṅgrāmādau jayādidā // (21.2)
cakraṃ gadāṃ kramācchaṅkhaṃ muṣalaṃ khaḍgaśārṅgakam / (22.1)
pāśāṅkuśau ca śrīvatsaṃ kaustubhaṃ vanamālayā // (22.2)
śrīṃ śrīrmahālakṣmītārkṣyo gururindrādayo 'rcanam / (23.1)
sarasvatyāsanaṃ mūrtirauṃ hrīṃ dadhī sarasvatī // (23.2)
hṛdādyā lakṣmīrmedhā ca kalātuṣṭiś ca puṣṭikā / (24.1)
gaurī prabhāmatī durgā gaṇo guruś ca kṣetrapaḥ // (24.2)
tathā gaṃ gaṇapataye ca hrīṃ gauryai ca śrīṃ śriyai / (25.1)
hrīṃ tvaritāyai hrīṃ sau tripurā caturthyantanamontakāḥ // (25.2)
praṇavādyāś ca nāmādyamakṣaraṃ vindusaṃyutaṃ / (26.1)
oṃ yutaṃ vā sarvamantrapūjanājjapataḥ smṛtāḥ // (26.2)
homāttilaghṛtādyaiś ca dharmakāmārthamokṣadāḥ / (27.1)
pūjāmantrān paṭhedyastu bhuktabhogo divaṃ vrajet // (27.2)
ity ādimahāpurāṇe āgneye vāsudevādipūjākathanaṃ nāma ekaviṃśatitamo 'dhyāyaḥ // (28.1)
