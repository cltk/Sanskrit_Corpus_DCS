tasmād daṇḍamūlāstisro vidyāḥ // (1.1)
vinayamūlo daṇḍaḥ prāṇabhṛtāṃ yogakṣemāvahaḥ // (2.1)
kṛtakaḥ svābhāvikaśca vinayaḥ // (3.1)
kriyā hi dravyaṃ vinayati nādravyam // (4.1)
śuśrūṣā śravaṇagrahaṇadhāraṇavijñānohāpohatattvābhiniviṣṭabuddhiṃ vidyā vinayati netaram // (5.1)
vidyānāṃ tu yathāsvam ācāryaprāmāṇyād vinayo niyamaśca // (6.1)
vṛttacaulakarmā lipiṃ saṃkhyānaṃ copayuñjīta // (7.1)
vṛttopanayanastrayīm ānvīkṣikīṃ ca śiṣṭebhyo vārttām adhyakṣebhyo daṇḍanītiṃ vaktṛprayoktṛbhyaḥ // (8.1)
brahmacaryaṃ ca ṣoḍaśād varṣāt // (9.1)
ato godānaṃ dārakarma cāsya // (10.1)
nityaśca vidyāvṛddhasaṃyogo vinayavṛddhyartham tanmūlatvād vinayasya // (11.1)
pūrvam aharbhāgaṃ hastyaśvarathapraharaṇavidyāsu vinayaṃ gacchet / (12.1)
paścimam itihāsaśravaṇe // (12.2)
purāṇam itivṛttam ākhyāyikodāharaṇaṃ dharmaśāstram arthaśāstraṃ cetītihāsaḥ // (13.1)
śeṣam ahorātrabhāgam apūrvagrahaṇaṃ gṛhītaparicayaṃ ca kuryāt agṛhītānām ābhīkṣṇyaśravaṇaṃ ca // (14.1)
śrutāddhi prajñopajāyate prajñāyā yogo yogād ātmavatteti vidyānāṃ sāmarthyam // (15.1)
vidyāvinīto rājā hi prajānāṃ vinaye rataḥ / (16.1)
ananyāṃ pṛthivīṃ bhuṅkte sarvabhūtahite rataḥ // (16.2)
