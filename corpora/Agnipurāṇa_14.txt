 agnir uvāca / (1.1)
yaudhiṣṭhirī dauryodhanī kurukṣetraṃ yayau camūḥ / (1.2)
bhīṣmadroṇādikān dṛṣṭvā nāyudhyata gurūniti // (1.3)
pārthaṃ hy uvāca bhagavānnaśocyā bhīṣmamukhyakāḥ / (2.1)
śarīrāṇi vināśīni na śarīrī vinaśyati // (2.2)
ayamātmā paraṃ brahma ahaṃ brahmasmi viddhi tam / (3.1)
siddhyasiddhyoḥ samo yogī rājadharmaṃ prapālaya // (3.2)
kṛṣṇokto 'thārjuno 'yudhyadrathastho vādyaśabdavān / (4.1)
bhīṣmaḥ senāpatirabhūdādau dauryodhane bale // (4.2)
pāṇḍavānāṃ śikhaṇḍī ca tayoryuddhaṃ babhūva ha / (5.1)
dhārtarāṣṭrāḥ pāṇḍavāṃś ca jaghnuryuddhe sabhīṣmakāḥ // (5.2)
dhārtarāṣṭrān śikhaṇḍyādyāḥ pāṇḍavā jaghnurāhave / (6.1)
devāsurasaṃyuddhaṃ kurupāṇḍavasenayoḥ // (6.2)
babhūva svasthadevānāṃ paśyatāṃ prītivardhanaṃ / (7.1)
bhīṣmo 'straiḥ pāṇḍavaṃ sainyaṃ daśāhobhirnyapātayat // (7.2)
daśame hy arjuno bāṇair bhīṣmaṃ vīraṃ vavarṣa ha / (8.1)
śikhaṇḍī drupadokto 'strair vavarṣa jalado yathā // (8.2)
hastyaśvarathapādātamanyonyāstranipātitam / (9.1)
bhīṣmaḥ svacchandamṛtyuś ca yuddhamārgaṃ pradarśya ca // (9.2)
vasūkto vasulokāya śaraśayyāgataḥ sthitaḥ / (10.1)
uttarāyaṇamīkṣaṃś ca dhyāyan viṣṇuṃ stavan sthitaḥ // (10.2)
duryodhane tu śokārte droṇaḥ senāpatistvabhūt / (11.1)
pāṇḍave harṣite sainye dhṛṣṭadyumnaś camūpatiḥ // (11.2)
tayoryuddhaṃ babhūvograṃ yamarāṣṭravivardhanam / (12.1)
virāṭadrupadādyāś ca nimagnā droṇasāgare // (12.2)
dauryodhanī mahāsenā hastyaśvarathapattinī / (13.1)
dhṛṣṭadyumnādhipatitā droṇaḥ kāla ivābabhau // (13.2)
hato 'śvatthāmā cetyukte droṇaḥ śastrāṇi cātyajat / (14.1)
dhṛṣṭadyumnaśarākrāntaḥ patitaḥ sa mahītale // (14.2)
pañcame 'hani durdharṣaḥ sarvakṣatraṃ pramathya ca / (15.1)
duryodhane tu śokārte karṇaḥ senāpatistvabhūt // (15.2)
arjunaḥ pāṇḍavānāṃ ca tayoryuddhaṃ babhūva ha / (16.1)
śastrāśastri mahāraudraṃ devāsuraraṇopamam // (16.2)
karṇārjunākhye saṅgrāme karṇo 'rīn avadhīccharaiḥ / (17.1)
dvitīyāhani karṇastu arjunena nipātitaḥ // (17.2)
śalyo dinārdhaṃ yuyudhe hy avadhīttaṃ yudhiṣṭhiraḥ / (18.1)
yuyudhe bhīmasenena hatasainyaḥ suyodhanaḥ // (18.2)
bahūn hatvā narādīṃś ca bhīmasenamathābravīt / (19.1)
gadayā praharantaṃ tu bhīmastaṃ tu vyapātayat // (19.2)
gadayānyānujāṃstasya tasminnaṣṭādeśehani / (20.1)
rātrau suṣuptaṃ ca balaṃ pāṇḍavānāṃ nyapātayat // (20.2)
akṣauhiṇīpramāṇaṃ tu aśvatthāmā mahābalaḥ / (21.1)
draupadeyān sapāñcālān dhṛṣṭadyumnaṃ ca so 'vadhīt // (21.2)
putrahīnāṃ draupadīṃ tāṃ rudantīmarjunastataḥ / (22.1)
śiromaṇiṃ tu jagrāha aiṣikāstreṇa tasya ca // (22.2)
aśvatthāmāstranirdagdhaṃ jīvayāmāsa vai hariḥ / (23.1)
uttarāyāstato garbhaṃ sa parīkṣidabhūnnṛpaḥ // (23.2)
kṛtavarmā kṛpo drauṇistrayo muktāstato raṇāt / (24.1)
pāṇḍavāḥ sātyakiḥ kṛṣṇaḥ sapta muktā na cāpare // (24.2)
striyaścārtāḥ samāśvāsya bhīmādyaiḥ sa yudhiṣṭhiraḥ / (25.1)
saṃskṛtya prahatān vīrān dattodakadhanādikaḥ // (25.2)
bhīṣmāc chāntanavāc chrutvā dharmān sarvāṃś ca śāntidām / (26.1)
rājadharmānmokṣadharmāndānadharmān nṛpo 'bhavat // (26.2)
aśvamedhe dadau dānaṃ brāhmaṇebhyo 'rimardanaḥ / (27.1)
śrutvārjunān mauṣaleyaṃ yādavānāṃ ca saṃkṣayam / (27.2)
rājye parīkṣitaṃ sthāpya sānujaḥ svargamāptavān // (27.3)
ity ādimahāpurāṇe āgneye mahābhāratavarṇanaṃ nāma caturdaśo 'dhyāyaḥ // (28.1)
