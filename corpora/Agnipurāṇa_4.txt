 agnir uvāca / (1.1)
avatāraṃ varāhasya vakṣye 'haṃ pāpanāśanam / (1.2)
hiraṇyākṣo 'sureśo 'bhūt devān jitvā divi sthitaḥ // (1.3)
devair gatvā stuto viṣṇur yajñarūpo varāhakaḥ / (2.1)
abhūt taṃ dānavaṃ hatvā daityaiḥ sākaṃ ca kaṇṭakam // (2.2)
dharmadevādirakṣākṛt tataḥ so 'ntardadhe hariḥ / (3.1)
hiraṇyākṣasya vai bhrātā hiraṇyakaśipus tathā // (3.2)
jitadevayajñabhāgaḥ sarvadevādhikārakṛt / (4.1)
nārasiṃhavapuḥ kṛtvā taṃ jaghāna suraiḥ saha // (4.2)
svapadasthān surāṃś cakre nārasiṃhaḥ suraiḥ stutaḥ / (5.1)
devāsure purā yuddhe baliprabhṛtibhiḥ surāḥ // (5.2)
jitāḥ svargātparibhraṣṭā hariṃ vai śaraṇaṃ gatāḥ / (6.1)
surāṇāmabhayaṃ dattvā adityā kaśyapena ca // (6.2)
stuto 'sau vāmano bhūtvā hy adityāṃ sa kratuṃ yayau / (7.1)
baleḥ śrīyajamānasya rājadvāre 'gṛṇāt śrutiṃ // (7.2)
devān paṭhantaṃ taṃ śrutvā vāmanaṃ varado 'bravīt / (8.1)
nivārito 'pi śukreṇa balir brūhi yad icchasi // (8.2)
tatte 'haṃ sampradāsyāmi vāmano balimabravīt / (9.1)
padatrayaṃ hi gurvarthaṃ dehi dāsye tamabravīt // (9.2)
toye tu patite haste vāmano 'bhūdavāmanaḥ / (10.1)
bhūrlokaṃ sa bhuvarlokaṃ svarlokaṃ ca padatrayaṃ // (10.2)
cakre baliṃ ca sūtalaṃ tacchakrāya dadau hariḥ / (11.1)
śakro devair hariṃ stutvā bhuvaneśaḥ sukhī tvabhūt // (11.2)
vakṣye paraśurāmasya cāvatāraṃ śṛṇu dvija / (12.1)
uddhatān kṣatriyān matvā bhūbhāraharaṇāya saḥ // (12.2)
avatīrṇo hariḥ śāntyai devaviprādipālakaḥ / (13.1)
jamadagne reṇukāyāṃ bhārgavaḥ śastrapāragaḥ // (13.2)
dattātreyaprasādena kārttavīryo nṛpastvabhṛt / (14.1)
sahasrabāhuḥ sarvorvīpatiḥ sa mṛgayāṃ gataḥ // (14.2)
śrānto nimantrito 'raṇye muninā jamadagninā / (15.1)
kāmadhenuprabhāveṇa bhojitaḥ sabalo nṛpaḥ // (15.2)
aprārthayat kāmadhenuṃ yadā sa na dadau tadā / (16.1)
hṛtavānatha rāmeṇa śiraśchittvā nipātitaḥ // (16.2)
yuddhe paraśunā rājā dhenuḥ svāśramamāyayau / (17.1)
kārttavīryasya putraistu jamadagnirnipātitaḥ // (17.2)
rāme vanaṃ gate vairād atha rāmaḥ samāgataḥ / (18.1)
pitaraṃ nihataṃ dṛṣṭvā pitṛnāśābhimarṣitaḥ // (18.2)
triḥsaptakṛtvaḥ pṛthivīṃ niḥkṣatrāmakarodvibhuḥ / (19.1)
kurukṣetre pañca kuṇḍān kṛtvā saṃtarpya vai pitṝn // (19.2)
kāśyapāya mahīṃ dattvā mahendre parvate sthitaḥ / (20.1)
kūrmasya ca varāhasya nṛsiṃhasya ca vāmanaṃ / (20.2)
avatāraṃ ca rāmasya śrutvā yāti divaṃ naraḥ // (20.3)
ity ādimahāpurāṇe āgneye varāhanṛsiṃhādyavatāro nāma caturtho 'dhyāyaḥ // (21.1)
