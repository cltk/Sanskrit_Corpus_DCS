 agnir uvāca / (1.1)
bhrāntamudbhrāntam āviddhamāplutaṃ viplutaṃ sṛtaṃ / (1.2)
sampātaṃ samudīśaṃ ca śyenapātamathākulaṃ // (1.3)
uddhūtamavadhūtañca savyaṃ dakṣiṇameva ca / (2.1)
anālakṣitavisphoṭau karālendramahāsakhau // (2.2)
vikarālanipātau ca vibhīṣaṇabhayānakau / (3.1)
samagrārdhatṛtīyāṃśapādapādardhavārijāḥ // (3.2)
pratyālīḍhamathālīḍhaṃ varāhaṃ lulitantathā / (4.1)
iti dvātriṃśato jñeyāḥ khaḍgacarmavidhau raṇe // (4.2)
parāvṛttamapāvṛttaṃ gṛhītaṃ laghusañjñitaṃ / (5.1)
ūrdhvāt kṣiptamadhaḥ kṣiptaṃ sandhāritavidhāritaṃ // (5.2)
śyenapātaṃ gajapātaṃ grāhagrāhyantathaiva ca / (6.1)
evamekādaśavidhā jñeyāḥ pāśavidhā narāḥ // (6.2)
ṛjvāyataṃ viśālañca tiryagbhrāmitameva ca / (7.1)
pañcakarma vinirdiṣṭaṃ vyaste pāśe mahātmabhiḥ // (7.2)
chedanaṃ bhedanaṃ pāto bhramaṇaṃ śayanaṃ tathā / (8.1)
vikartanaṃ kartanañca cakrakarmedameva ca // (8.2)
āsphoṭaḥ kṣeḍanaṃ bhedastrāsāndolitakau tathā / (9.1)
śūlakarmāṇi jānīhi ṣaṣṭhamāghātasañjñitaṃ // (9.2)
dṛṣṭighātaṃ bhujāghātaṃ pārśvaghātaṃ dvijottama / (10.1)
ṛjupakṣeṣuṇā pātaṃ tomarasya prakīrtitaṃ // (10.2)
āhataṃ vipra gomūtraprabhūtaṅkamalāsanaṃ / (11.1)
tatordhvagātraṃ namitaṃ vāmadakṣiṇameva ca // (11.2)
āvṛttañca parāvṛttaṃ pādoddhūtamaplutaṃ / (12.1)
haṃsamardaṃ vimardañca gadākarma prakīrtitaṃ // (12.2)
karālamavaghātañca daśopaplutameva ca / (13.1)
kṣiptahastaṃ sthitaṃ śūnyaṃ parāśostu vinirdiśet // (13.2)
tāḍanaṃ chedanaṃ vipra tathā cūrṇanameva ca / (14.1)
mudgarasya tu karmāṇi tathā plavanaghātanaṃ // (14.2)
saṃśrāntamatha viśrāntaṃ govisargaṃ sudurdharaṃ / (15.1)
bhindipālasya karmāṇi laguḍasya ca tānyapi // (15.2)
antyaṃ madhyaṃ parāvṛttaṃ nideśāntaṃ dvijottama / (16.1)
vajrasyetāni karmāṇi paṭṭiśasya ca tānyapi // (16.2)
haraṇaṃ chedanaṃ ghāto baloddhāraṇamāyataṃ / (17.1)
kṛpāṇakarma nirdiṣṭaṃ pātanaṃ sphoṭanaṃ tathā // (17.2)
trāsanaṃ rakṣaṇaṃ ghāto baloddharaṇamāyatam / (18.1)
kṣepaṇīkarma nirdiṣṭaṃ yantrakarmaitadeva tu // (18.2)
santyāgamavadaṃśaś ca varāhoddhūtakaṃ tathā / (19.1)
hastāvahastamālīnamekahastastāvahastake // (19.2)
dvihastavāhupāśe ca kaṭirecitakodgate / (20.1)
urolalāṭaghāte ca bhujāvidhamanantathā // (20.2)
karoddhūtaṃ vimānañca pādāhati vipādikaṃ / (21.1)
gātrasaṃśleṣaṇaṃ śāntaṃ tathā gātraviparyayaḥ // (21.2)
ūrdhvaprahāraṃ ghātañca gomūtraṃ savyadakṣiṇe / (22.1)
pārantārakaṃ daṇḍaṃ karavīrandhamākulaṃ // (22.2)
tiryagbandhamapāmārgaṃ bhīmavegaṃ sudarśanaṃ / (23.1)
siṃhākrāntaṃ gajākrāntaṃ gardabhākrāntameva ca // (23.2)
gadākarmāṇi jānīyānniyuddhasyātha karma ca / (24.1)
ākarṣaṇaṃ vikarṣaṇañca bāhūnāṃ mūlameva ca // (24.2)
grīvāviparivartañca pṛṣṭhabhaṅgaṃ sudāruṇaṃ / (25.1)
paryāsanaviparyāsau paśumāramajāvikaṃ // (25.2)
pādaprahāramāsphoṭaṃ kaṭirecitakantathā / (26.1)
gātrāśleṣaṃ skandhagataṃ mahīvyājanameva ca // (26.2)
urolalāṭaghātañca vispaṣṭakaraṇantathā / (27.1)
uddhūtamavadhūtañca tiryaṅmārgagataṃ tathā // (27.2)
gajaskandhamavakṣepamaparāṅmukhameva ca / (28.1)
devamārgamadhomārgamamārgagamanākulaṃ // (28.2)
yaṣṭighātamavakṣepo vasudhādāraṇaṃ tathā / (29.1)
jānubandhaṃ bhujābandhaṃ sudāruṇaṃ // (29.2)
vipṛṣṭhaṃ sodakaṃ śubhraṃ bhujāveṣṭitameva ca / (30.1)
sannaddhaiḥ saṃyuge bhāvyaṃ saśastraistair gajādibhiḥ // (30.2)
varāṅkuśadharau cobhau eko grīvāgato 'paraḥ / (31.1)
skandhau dvau ca dhānuṣkau dvau ca khaḍgadharau gaje // (31.2)
rathe raṇe gaje caiva turagāṇāṃ trayaṃ bhavet / (32.1)
dhānuṣkāṇāntrayaṃ proktaṃ rakṣārthe turagasya ca // (32.2)
dhanvino rakṣaṇārthāya carmiṇantu niyojayet / (33.1)
svamantraiḥ śastramabhyarcya śāstrantrailokyamohanaṃ // (33.2)
yo yuddhe yāti ca jayedarīn sampālayedbhuvaṃ // (34.1)
ityāgneye mahāpurāṇe dhanurvedo nāmaikapañcāśadadhikadviśatatamo 'dhyāyaḥ // (35.1)
