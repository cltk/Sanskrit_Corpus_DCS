ye cāpyasaṃbandhino 'vaśyabhartavyāste lakṣaṇam aṅgavidyāṃ jambhakavidyāṃ māyāgatam āśramadharmaṃ nimittam antaracakram ityadhīyānāḥ sattriṇaḥ saṃsargavidyāṃ ca // (1.1)
ye janapade śūrāstyaktātmāno hastinaṃ vyālaṃ vā dravyahetoḥ pratiyodhayeyuste tīkṣṇāḥ // (2.1)
ye bandhuṣu niḥsnehāḥ krūrā alasāśca te rasadāḥ // (3.1)
parivrājikā vṛttikāmā daridrā vidhavā pragalbhā brāhmaṇyantaḥpure kṛtasatkārā mahāmātrakulānyabhigacchet // (4.1)
etayā muṇḍā vṛṣalyo vyākhyātāḥ // (5.1)
tān rājā svaviṣaye mantripurohitasenāpatiyuvarājadauvārikāntarvaṃśikapraśāstṛsamāhartṛsaṃnidhātṛpradeṣṭṛnāyakapauravyāvahārikakārmāntikamantripariṣadadhyakṣadaṇḍadurgāntapālāṭavikeṣu śraddheyadeśaveṣaśilpabhāṣābhijanāpadeśān bhaktitaḥ sāmarthyayogāccāpasarpayet // (6.1)
teṣāṃ bāhyaṃ cāraṃ chattrabhṛṅgāravyajanapādukāsanayānavāhanopagrāhiṇas tīkṣṇā vidyuḥ // (7.1)
taṃ sattriṇaḥ saṃsthāsvarpayeyuḥ // (8.1)
sūdārālikasnāpakasaṃvāhakāstarakakalpakaprasādhakodakaparicārakā rasadāḥ kubjavāmanakirātamūkabadhirajaḍāndhacchadmāno naṭanartakagāyanavādakavāgjīvanakuśīlavāḥ striyaścābhyantaraṃ cāraṃ vidyuḥ // (9.1)
taṃ bhikṣukyaḥ saṃsthāsvarpayeyuḥ // (10.1)
saṃsthānām antevāsinaḥ saṃjñālipibhiścārasaṃcāraṃ kuryuḥ // (11.1)
na cānyonyaṃ saṃsthāste vā vidyuḥ // (12.1)
bhikṣukīpratiṣedhe dvāḥsthaparamparā mātāpitṛvyañjanāḥ śilpakārikāḥ kuśīlavā dāsyo vā gītapāṭhyavādyabhāṇḍagūḍhalekhyasaṃjñābhir vā cāraṃ nirhareyuḥ // (13.1)
dīrgharogonmādāgnirasavisargeṇa vā gūḍhanirgamanam // (14.1)
trayāṇām ekavākye sampratyayaḥ // (15.1)
teṣām abhīkṣṇavinipāte tūṣṇīṃdaṇḍaḥ pratiṣedhaḥ // (16.1)
kaṇṭakaśodhanoktāścāpasarpāḥ pareṣu kṛtavetanā vaseyur asaṃpātinaścārārtham // (17.1)
ta ubhayavetanāḥ // (18.1)
gṛhītaputradārāṃśca kuryād ubhayavetanān / (19.1)
tāṃścāriprahitān vidyāt teṣāṃ śaucaṃ ca tadvidhaiḥ // (19.2)
evaṃ śatrau ca mitre ca madhyame cāvapeccarān / (20.1)
udāsīne ca teṣāṃ ca tīrtheṣvaṣṭādaśasvapi // (20.2)
antargṛhacarāsteṣāṃ kubjavāmanapaṇḍakāḥ / (21.1)
śilpavatyaḥ striyo mūkāścitrāśca mlecchajātayaḥ // (21.2)
durgeṣu vaṇijaḥ saṃsthā durgānte siddhatāpasāḥ / (22.1)
karṣakodāsthitā rāṣṭre rāṣṭrānte vrajavāsinaḥ // (22.2)
vane vanacarāḥ kāryāḥ śramaṇāṭavikādayaḥ / (23.1)
parapravṛttijñānārthāḥ śīghrāścāraparamparāḥ // (23.2)
parasya caite boddhavyāstādṛśair eva tādṛśāḥ / (24.1)
cārasaṃcāriṇaḥ saṃsthā gūḍhāścāgūḍhasaṃjñitāḥ // (24.2)
akṛtyān kṛtyapakṣīyair darśitān kāryahetubhiḥ / (25.1)
parāpasarpajñānārthaṃ mukhyān anteṣu vāsayet // (25.2)
