 nārada uvāca / (1.1)
bharate 'tha gate rāmaḥ pitrādīnabhyapūjayat / (1.2)
rājā daśaratho rāmam uvāca śṛṇu rāghava // (1.3)
guṇānurāgādrājye tvaṃ prajābhirabhiṣecitaḥ / (2.1)
manasāhaṃ prabhāte te yauvarājyaṃ dadāmi ha // (2.2)
rātrau tvaṃ sītayā sārdhaṃ saṃyataḥ suvrato bhava / (3.1)
rājñaś ca mantriṇaścāṣṭau savasiṣṭhās tathābruvan // (3.2)
sṛṣṭirjayanto vijayaḥ siddhārtho rāṣṭravardhanaḥ / (4.1)
aśoko dharmapālaś ca sumantraḥ savasiṣṭhakaḥ // (4.2)
pitrādivacanaṃ śrutvā tathetyuktvā sa rāghavaḥ / (5.1)
sthito devārcanaṃ kṛtvā kauśalyāyai nivedya tat // (5.2)
rājovāca vasiṣṭhādīn rāmarājyābhiṣecane / (6.1)
sambhārān saṃbhavantu sma ity uktvā kaikeyīṃ gataḥ // (6.2)
ayodhyālaṅkṛtiṃ dṛṣṭvā jñātvā rāmābhiṣecanaṃ / (7.1)
bhaviṣyatītyācacakṣe kaikeyīṃ mantharā sakhī // (7.2)
pādau gṛhītvā rāmeṇa karṣitā sāparādhataḥ / (8.1)
tena vaireṇa sā rāmavanavāsaṃ ca kāṅkṣati // (8.2)
kaikeyi tvaṃ samuttiṣṭha rāmarājyābhiṣecanaṃ / (9.1)
maraṇaṃ tava putrasya mama te nātra saṃśayaḥ // (9.2)
kubjayoktaṃ ca tac chrutvā ekamābharaṇaṃ dadau / (10.1)
uvāca me yathā rāmas tathā me bharataḥ sutaḥ // (10.2)
upāyaṃ tu na paśyāmi bharato yena rājyabhāk / (11.1)
kaikeyīmabravīt kruddhā hāraṃ tyaktvātha mantharā // (11.2)
bāliśe rakṣa bharatam ātmānaṃ māṃ ca rāghavāt / (12.1)
bhavitā rāghavo rājā rāghavasya tataḥ sutaḥ // (12.2)
rājavaṃśastu kaikeyi bharatāt parihāsyate / (13.1)
devāsure purā yuddhe śambareṇa hatāḥ surāḥ // (13.2)
rātrau bhartā gatastatra rakṣito vidyayā tvayā / (14.1)
varadvayaṃ tadā prādād yācedānīṃ nṛpaṃ ca tat // (14.2)
rāmasya ca vane vāsaṃ nava varṣāṇi pañca ca / (15.1)
yauvarājyaṃ ca bharate tadidānīṃ pradāsyati // (15.2)
protsāhitā kubjayā sā anarthe cārthadarśinī / (16.1)
uvāca sadupāyaṃ me kaccittaṃ kārayiṣyati // (16.2)
krodhāgāraṃ praviṣṭātha patitā bhuvi mūrchitā / (17.1)
dvijādīnarcayitvātha rājā daśarathastadā // (17.2)
dadarśa kekayīṃ ruṣṭām uvāca kathamīdṛśī / (18.1)
rogārtā kiṃ bhayodvignā kimicchasi karomi tat // (18.2)
yena rāmeṇa hi vinā na jīvāmi muhūrtakam / (19.1)
śapāmi tena kuryāṃ vai vāñchitaṃ tava sundari // (19.2)
satyaṃ brūhīti sovāca nṛpaṃ mahyaṃ dadāsi cet / (20.1)
varadvayaṃ pūrvadattaṃ satyāt tvaṃ dehi me nṛpa // (20.2)
caturdaśasamā rāmo vane vasatu saṃyataḥ / (21.1)
sambhārair ebhiradyaiva bharato 'trābhiṣecyatām // (21.2)
viṣaṃ pītvā mariṣyāmi dāsyasi tvaṃ na cennṛpa / (22.1)
tac chrutvā mūrchito bhūmau vajrāhata ivāpatat // (22.2)
muhūrtāccetanāṃ prāpya kaikeyīmidamabravīt / (23.1)
kiṃ kṛtaṃ tava rāmeṇa mayā vā pāpaniścaye // (23.2)
yanmāmevaṃ bravīṣi tvaṃ sarvalokāpriyaṃkari / (24.1)
kevalaṃ tvatpriyaṃ kṛtvā bhaviṣyāmi suninditaḥ // (24.2)
yā tvaṃ bhāryā kālarātrī bharato nedṛśaḥ sutaḥ / (25.1)
praśādhi vidhavā rājyaṃ mṛte mayi gate sute // (25.2)
satyapāśanibaddhastu rāmamāhūya cābravīt / (26.1)
kaikeyyā vañcito rāma rājyaṃ kuru nigṛhya mām // (26.2)
tvayā vane tu vastavyaṃ kaikeyībharato nṛpaḥ / (27.1)
pitaraṃ caiva kaikeyīṃ namaskṛtya pradakṣiṇaṃ // (27.2)
kṛtvā natvā ca kauśalyāṃ samāśvasya salakṣmaṇaḥ / (28.1)
sītayā bhāryayā sārdhaṃ sarathaḥ sasumantrakaḥ // (28.2)
dattvā dānāni viprebhyo dīnānāthebhya eva saḥ / (29.1)
mātṛbhiś caiva viprādyaiḥ śokārtair nirgataḥ purāt // (29.2)
uṣitvā tamasātīre rātrau paurān vihāya ca / (30.1)
prabhāte tamapaśyanto 'yodhyāṃ te punarāgatāḥ // (30.2)
rudan rājāpi kauśalyā gṛhamāgāt suduḥkhitaḥ / (31.1)
paurā janā striyaḥ sarvā rurudū rājayoṣitaḥ // (31.2)
rāmo rathasthaścīrāḍhyaḥ śṛṅgaverapuraṃ yayau / (32.1)
guhena pūjitastatra iṅgudīmūlamāśritaḥ // (32.2)
lakṣmaṇaḥ sa guho rātrau cakraturjāgaraṃ hi tau / (33.1)
sumantraṃ sarathaṃ tyaktvā prātar nāvātha jāhnavīṃ // (33.2)
rāmalakṣmaṇasītāś ca tīrṇā āpuḥ prayāgakam / (34.1)
bharadvājaṃ namaskṛtya citrakūṭaṃ giriṃ yayuḥ // (34.2)
vāstupūjāṃ tataḥ kṛtvā sthitā mandākinītaṭe / (35.1)
sītāyai darśayāmāsa citrakūṭaṃ ca rāghavaḥ // (35.2)
nakhair vidārayantaṃ tāṃ kākaṃ taccakṣur ākṣipat / (36.1)
aiṣikāstreṇa śaraṇaṃ prāpto devān vihāyasaḥ // (36.2)
rāme vanaṃ gate rājā ṣaṣṭhe 'hni niśi cābravīt / (37.1)
kauśalyāṃ sa kathāṃ paurvāṃ yadajñānaddhataḥ purā // (37.2)
kaumāre sarayūtīre yajñadattakumārakaḥ / (38.1)
śabdabhedācca kumbhena śabdaṃ kurvaṃś ca tatpitā // (38.2)
śaśāpa vilapanmātrā śokaṃ kṛtvā rudanmuhuḥ / (39.1)
putraṃ vinā mariṣyāvas tvaṃ ca śokānmariṣyasi // (39.2)
putraṃ vinā smaran śokāt kauśalye maraṇaṃ mama / (40.1)
kathāmuktvātha hā rāmam uktvā rājā divaṃgataḥ // (40.2)
suptaṃ matvātha kauśalyā suptā śokārtameva sā / (41.1)
suprabhāte gāyanāś ca sūtamāgadhabandinaḥ // (41.2)
prabodhakā bodhayanti na ca budhyatyasau mṛtaḥ / (42.1)
kauśalyā taṃ mṛtaṃ jñātvā hā hatāsmīti cābravīt // (42.2)
narā nāryo 'tha rurudur ānīto bharatastadā / (43.1)
vaśiṣṭhādyaiḥ saśatrughnaḥ śīghraṃ rājagṛhātpurīm // (43.2)
dṛṣṭvā saśokāṃ kaikeyīṃ nindayāmāsa duḥkhitaḥ / (44.1)
akīrtiḥ pātitā mūrdhni kauśalyāṃ sa praśasya ca // (44.2)
pitaraṃ tailadroṇisthaṃ saṃskṛtya sarayūtaṭe / (45.1)
vaśiṣṭhādyair janair ukto rājyaṃ kurviti so 'bravīt // (45.2)
vrajāmi rāmamānetuṃ rāmo rājā mato balī / (46.1)
śṛṅgaveraṃ prayāgaṃ ca bharadvājena bhojitaḥ // (46.2)
namaskṛtya bharadvājaṃ rāmaṃ lakṣmaṇamāgataḥ / (47.1)
pitā svargaṃ gato rāma ayodhyāyāṃ nṛpo bhava // (47.2)
ahaṃ vanaṃ prayāsyāmi tvadādeśapratīkṣakaḥ / (48.1)
rāmaḥ śrutvā jalaṃ dattvā gṛhītvā pāduke vraja // (48.2)
rājyāyāhaṃ na yāsyāmi satyāccīrajaṭādharaḥ / (49.1)
rāmokto bharataścāyān nandigrāme sthito balī // (49.2)
tyaktvāyodhyāṃ pāduke te pūjya rājyamapālayat // (50.1)
ity ādimahāpurāṇe āgneye rāmāyaṇe 'yodhyākāṇḍavarṇanaṃ nāma ṣaṣṭho 'dhyāyaḥ // (51.1)
