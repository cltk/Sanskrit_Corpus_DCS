 agnir uvāca / (1.1)
bhārataṃ sampravakṣyāmi kṛṣṇamāhātmyalakṣaṇam / (1.2)
bhūbhāramaharadviṣṇur nimittīkṛtya pāṇḍavān // (1.3)
viṣṇunābhyabjajo brahmā brahmaputro 'triratritaḥ / (2.1)
somaḥ somādbudhastasmādaila āsīt purūravāḥ // (2.2)
tasmādāyus tato rājā nahuṣo 'to yayātikaḥ / (3.1)
tataḥ purustasya vaṃśe bharato 'tha nṛpaḥ kuruḥ // (3.2)
tadvaṃśe śāntanustasmādbhīṣmo gaṅgāsuto 'nujau / (4.1)
citrāṅgado vicitraś ca satyavatyāṃ ca śāntanoḥ // (4.2)
svargaṃ gate śāntanau ca bhīṣmo bhāryāvivarjitaḥ / (5.1)
apālayat bhrātṛrājyaṃ bālaścitrāṅgado hataḥ // (5.2)
citrāṅgadena dve kanye kāśirājasya cāmbikā / (6.1)
ambālikā ca bhīṣmeṇa ānīte vijitāriṇā // (6.2)
bhārye vicitravīryasya yakṣmaṇā sa divaṃ gataḥ / (7.1)
satyavatyā hy anumatādambikāyāṃ nṛpo 'bhavat // (7.2)
dhṛtarāṣṭro 'mbālikāyāṃ pāṇḍuś ca vyāsataḥ sutaḥ / (8.1)
gāndhāryāṃ dhṛtarāṣṭrācca duryodhanamukhaṃ śatam // (8.2)
śataśṛṅgāśramapade bhāryāyogād yato mṛtiḥ / (9.1)
ṛṣiśāpāttato dharmāt kuntyāṃ pāṇḍoryudhiṣṭhiraḥ // (9.2)
vātādbhīmo 'rjunaḥ śakrānmādryāmaśvikumārataḥ / (10.1)
nakulaḥ sahadevaś ca pāṇḍurmādrīyuto mṛtaḥ // (10.2)
karṇaḥ kuntyāṃ hi kanyāyāṃ jāto duryodhāśritaḥ / (11.1)
kurupāṇḍavayor vairaṃ daivayogād babhūva ha // (11.2)
duryodhano jatugṛhe pāṇḍavānadahat kudhīḥ / (12.1)
dagdhāgārādviniṣkrāntā mātṛpṛṣṭāstu pāṇḍavāḥ // (12.2)
tatastu ekacakrāyāṃ brāhmaṇasya niveśane / (13.1)
muniveṣāḥ sthitāḥ sarve nihatya bakarākṣasam // (13.2)
yayuḥ pāñcālaviṣayaṃ draupadyāste svayaṃvare / (14.1)
samprāptā bāhuvedhena draupadī pañcapāṇḍavaiḥ // (14.2)
ardharājyaṃ tataḥ prāptā jñātā duryodhanādibhiḥ / (15.1)
gāṇḍīvaṃ ca dhanurdivyaṃ pāvakādrathamuttamam // (15.2)
sārathiṃ cārjunaḥ saṃkhye kṛṣṇam akṣayyasāyakān / (16.1)
brahmāstrādīṃs tathā droṇātsarve śastraviśāradāḥ // (16.2)
kṛṣṇena so 'rjuno vahniṃ khāṇḍave samatarpayat / (17.1)
indravṛṣṭiṃ vārayaṃś ca śaravarṣeṇa pāṇḍavaḥ // (17.2)
jitā diśaḥ pāṇḍavaiś ca rājyaṃ cakre yudhiṣṭhiraḥ / (18.1)
bahusvarṇaṃ rājasūyaṃ na sehe taṃ suyodhanaḥ // (18.2)
bhrātrā duḥśāsanenoktaḥ karṇena prāptabhūtinā / (19.1)
dyūtakārye śakuninā dyūtena sa yudhiṣṭhiram // (19.2)
ajayattasya rājyaṃ ca sabhāstho māyayāhasat / (20.1)
jito yudhiṣṭhiro bhrātṛyuktaścāraṇyakaṃ yayau // (20.2)
vane dvādaśavarṣāṇi pratijñātāni so 'nayat / (21.1)
aṣṭāśītisahasrāṇi bhojayan pūrvavat dvijān // (21.2)
sadhaumyo draupadīṣaṣṭhastataḥ prāyādvirāṭakam / (22.1)
kaṅko dvijo hy avijñāto rājā bhīmo 'tha sūpakṛt // (22.2)
bṛhannalārjuno bhāryā sairindhrī yamajau tathā / (23.1)
anyanāmnā bhīmasenaḥ kīcakaṃ cāvadhīnniśi // (23.2)
draupadīṃ hartukāmaṃ taṃ arjunaścājayat kurūn / (24.1)
kurvato gograhādīṃś ca tair jñātāḥ pāṇḍavā atha // (24.2)
subhadrā kṛṣṇabhaginī arjunātsamajījanat / (25.1)
abhimanyuṃ dadau tasmai virāṭaścottarāṃ sutām // (25.2)
saptākṣauhiṇīśa āsīddharmarājo raṇāya saḥ / (26.1)
kṛṣṇo dūto 'bravīd gatvā duryodhanamamarṣaṇam // (26.2)
ekādaśākṣauhiṇīśaṃ nṛpaṃ duryodhanaṃ tadā / (27.1)
yudhiṣṭhirāyārdharājyaṃ dehi grāmāṃś ca pañca vā // (27.2)
yudhyasva vā vacaḥ śrutvā kṛṣṇamāha suyodhanaḥ / (28.1)
bhūsūcyagraṃ na dāsyāmi yotsye saṃgrahaṇodyataḥ // (28.2)
viśvarūpaṃ darśayitvā adhṛṣyaṃ vidurārcitaḥ / (29.1)
prāgādyudhiṣṭhiraṃ prāha yodhayainaṃ suyodhanam // (29.2)
ity ādimahāpurāṇe āgneye ādiparvādivarṇanaṃ nāma trayodaśo 'dhyāyaḥ // (30.1)
