 sa īkṣateme nu lokāś ca lokapālāś ca / (1.1)
annam ebhyaḥ sṛjā iti // (1.2)
so 'po 'bhyatapat / (2.1)
tābhyo 'bhitaptābhyo mūrtir ajāyata / (2.2)
yā vai sā mūrtir ajāyatānnaṃ vai tat // (2.3)
tad enat sṛṣṭaṃ parāṅ atyajighāṃsat / (3.1)
tad vācājighṛkṣat / (3.2)
tan nāśaknod vācā grahītum / (3.3)
sa yaddhainad vācāgrahaiṣyad abhivyāhṛtya haivānnam atrapsyat // (3.4)
tat prāṇenājighṛkṣat / (4.1)
tan nāśaknot prāṇena grahītum / (4.2)
sa yaddhainat prāṇenāgrahaiṣyad abhiprāṇya haivānnam atrapsyat // (4.3)
tac cakṣuṣājighṛkṣat / (5.1)
tan nāśaknoc cakṣuṣā grahītum / (5.2)
sa yaddhainac cakṣuṣāgrahaiṣyad dṛṣṭvā haivānnam atrapsyat // (5.3)
tacchrotreṇājighṛkṣat / (6.1)
tan nāśaknocchrotreṇa grahītum / (6.2)
sa yaddhainacchrotreṇāgrahaiṣyacchrutvā haivānnam atrapsyat // (6.3)
tat tvacājighṛkṣat / (7.1)
tan nāśaknot tvacā grahītum / (7.2)
sa yaddhainat tvacāgrahaiṣyat spṛṣṭvā haivānnam atrapsyat // (7.3)
tan manasājighṛkṣat / (8.1)
tan nāśaknon manasā grahītum / (8.2)
sa yaddhainan manasāgrahaiṣyad dhyātvā haivānnam atrapsyat // (8.3)
tacchiśnenājighṛkṣat / (9.1)
tan nāśaknocchiśnena grahītum / (9.2)
sa yaddhainacchiśnenāgrahaiṣyad visṛjya haivānnam atrapsyat // (9.3)
tad apānenājighṛkṣat / (10.1)
tad āvayat / (10.2)
saiṣo 'nnasya graho yad vāyuḥ / (10.3)
annāyur vā eṣa yad vāyuḥ // (10.4)
sa īkṣata kathaṃ nv idaṃ mad ṛte syād iti / (11.1)
sa īkṣata katareṇa prapadyā iti / (11.2)
sa īkṣata yadi vācābhivyāhṛtaṃ yadi prāṇenābhiprāṇitaṃ yadi cakṣuṣā dṛṣṭaṃ yadi śrotreṇa śrutaṃ yadi tvacā spṛṣṭaṃ yadi manasā dhyātaṃ yady apānenābhyapānitaṃ yadi śiśnena visṛṣṭam atha ko 'ham iti // (11.3)
sa etam eva sīmānaṃ vidāryaitayā dvārā prāpadyata / (12.1)
saiṣā vidṛtir nāma dvāḥ / (12.2)
tad etan nāndanam / (12.3)
tasya traya āvasathās trayaḥ svapnā ayam āvasatho 'yam āvasatho 'yam āvasatha iti // (12.4)
sa jāto bhūtāny abhivyaikhyat kim ihānyaṃ vāvadiṣad iti / (13.1)
sa etam eva puruṣaṃ brahma tatamam apaśyad idam adarśam itī 3 // (13.2)
tasmād idandro nāma / (14.1)
idandro ha vai nāma / (14.2)
tam idandraṃ santam indra ity ācakṣate parokṣeṇa / (14.3)
parokṣapriyā iva hi devāḥ parokṣapriyā iva hi devāḥ // (14.4)
