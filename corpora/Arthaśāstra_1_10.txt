mantripurohitasakhaḥ sāmānyeṣvadhikaraṇeṣu sthāpayitvāmātyān upadhābhiḥ śodhayet // (1.1)
purohitam ayājyayājanādhyāpane niyuktam amṛṣyamāṇaṃ rājāvakṣipet // (2.1)
sa sattribhiḥ śapathapūrvam ekaikam amātyam upajāpayet adhārmiko 'yaṃ rājā sādhu dhārmikam anyam asya tatkulīnam aparuddhaṃ kulyam ekapragrahaṃ sāmantam āṭavikam aupapādikaṃ vā pratipādayāmaḥ sarveṣām etad rocate kathaṃ vā tava iti // (3.1)
pratyākhyāne śuciḥ / (4.1)
iti dharmopadhā // (4.2)
senāpatir asatpragraheṇāvakṣiptaḥ sattribhir ekaikam amātyam upajāpayet lobhanīyenārthena rājavināśāya sarveṣām etad rocate kathaṃ vā tava iti // (5.1)
pratyākhyāne śuciḥ / (6.1)
ityarthopadhā // (6.2)
parivrājikā labdhaviśvāsāntaḥpure kṛtasatkārā mahāmātram ekaikam upajapet rājamahiṣī tvāṃ kāmayate kṛtasamāgamopāyā mahān arthaśca te bhaviṣyati iti // (7.1)
pratyākhyāne śuciḥ / (8.1)
iti kāmopadhā // (8.2)
prahavaṇanimittam eko 'mātyaḥ sarvān amātyān āvāhayet // (9.1)
tenodvegena rājā tān avarundhyāt // (10.1)
kāpaṭikaścātra pūrvāvaruddhasteṣām arthamānāvakṣiptam ekaikam amātyam upajapet asatpravṛtto 'yaṃ rājā sādhvenaṃ hatvānyaṃ pratipādayāmaḥ sarveṣām etad rocate kathaṃ vā tava iti // (11.1)
pratyākhyāne śuciḥ / (12.1)
iti bhayopadhā // (12.2)
tatra dharmopadhāśuddhān dharmasthīyakaṇṭakaśodhaneṣu karmasu sthāpayet arthopadhāśuddhān samāhartṛsaṃnidhātṛnicayakarmasu kāmopadhāśuddhān bāhyābhyantaravihārarakṣāsu bhayopadhāśuddhān āsannakāryeṣu rājñaḥ // (13.1)
sarvopadhāśuddhān mantriṇaḥ kuryāt // (14.1)
sarvatrāśucīn khanidravyahastivanakarmānteṣu upayojayet // (15.1)
trivargabhayasaṃśuddhān amātyān sveṣu karmasu / (16.1)
adhikuryād yathā śaucam ityācāryā vyavasthitāḥ // (16.2)
na tveva kuryād ātmānaṃ devīṃ vā lakṣyam īśvaraḥ / (17.1)
śaucahetor amātyānām etat kauṭilyadarśanam // (17.2)
na dūṣaṇam aduṣṭasya viṣeṇevāmbhasaścaret / (18.1)
kadāciddhi praduṣṭasya nādhigamyeta bheṣajam // (18.2)
kṛtā ca kaluṣā buddhir upadhābhiścaturvidhā / (19.1)
nāgatvāntaṃ nivarteta sthitā sattvavatāṃ dhṛtau // (19.2)
tasmād bāhyam adhiṣṭhānaṃ kṛtvā kārye caturvidhe / (20.1)
śaucāśaucam amātyānāṃ rājā mārgeta sattribhiḥ // (20.2)
