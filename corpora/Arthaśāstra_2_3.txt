caturdiśaṃ janapadānte sāmparāyikaṃ daivakṛtaṃ durgaṃ kārayet antardvīpaṃ sthalaṃ vā nimnāvaruddham audakam prāstaraṃ guhāṃ vā pārvatam nirudakastambam iriṇaṃ vā dhānvanam khañjanodakaṃ stambagahanaṃ vā vanadurgam // (1.1)
teṣāṃ nadīparvatadurgaṃ janapadārakṣasthānam dhānvanavanadurgam aṭavīsthānam āpadyapasāro vā // (2.1)
janapadamadhye samudayasthānaṃ sthānīyaṃ niveśayet vāstukapraśaste deśe nadīsaṅgame hradasyāviśoṣasyāṅke sarasastaṭākasya vā vṛttaṃ dīrghaṃ caturaśraṃ vā vāstuvaśena vā pradakṣiṇodakaṃ paṇyapuṭabhedanam aṃsapathavāripathābhyām upetam // (3.1)
tasya parikhāstisro daṇḍāntarāḥ kārayet caturdaśa dvādaśa daśeti daṇḍān vistīrṇāḥ vistārād avagāḍhāḥ pādonam ardhaṃ vā tribhāgamūlāḥ mūlacaturaśrā vā pāṣāṇopahitāḥ pāṣāṇeṣṭakābaddhapārśvā vā toyāntikīr āgantutoyapūrṇā vā saparivāhāḥ padmagrāhavatīśca // (4.1)
caturdaṇḍāpakṛṣṭaṃ parikhāyāḥ ṣaḍdaṇḍocchritam avaruddhaṃ taddviguṇaviṣkambhaṃ khātād vapraṃ kārayed ūrdhvacayaṃ mañcapṛṣṭhaṃ kumbhakukṣikaṃ vā hastibhir gobhiśca kṣuṇṇaṃ kaṇṭakigulmaviṣavallīpratānavantam // (5.1)
pāṃsuśeṣeṇa vāstucchidraṃ rājabhavanaṃ vā pūrayet // (6.1)
vaprasyopari prākāraṃ viṣkambhadviguṇotsedham aiṣṭakaṃ dvādaśahastād ūrdhvamojaṃ yugmaṃ vā ā caturviṃśatihastād iti kārayet rathacaryāsaṃcāraṃ tālamūlaṃ murajakaiḥ kapiśīrṣakaiścācitāgram // (7.1)
pṛthuśilāsaṃhataṃ vā śailaṃ kārayet na tveva kāṣṭhamayam // (8.1)
agnir avahito hi tasmin vasati // (9.1)
viṣkambhacaturaśram aṭṭālakam utsedhasamāvakṣepasopānaṃ kārayet triṃśaddaṇḍāntaraṃ ca // (10.1)
dvayor aṭṭālakayor madhye saharmyadvitalām adhyardhāyāmāṃ pratolīṃ kārayet // (11.1)
aṭṭālakapratolīmadhye tridhānuṣkādhiṣṭhānaṃ sāpidhānacchidraphalakasaṃhatam indrakośaṃ kārayet // (12.1)
antareṣu dvihastaviṣkambhaṃ pārśve caturguṇāyāmaṃ devapathaṃ kārayet // (13.1)
daṇḍāntarā dvidaṇḍāntarā vā caryāḥ kārayet agrāhye deśe pradhāvanikāṃ niṣkiradvāraṃ ca // (14.1)
bahirjānubhañjanīśūlaprakarakūpakūṭāvapātakaṇṭakapratisarāhipṛṣṭhatālapattraśṛṅgāṭakaśvadaṃṣṭrārgalopaskandanapādukāmbarīṣodapānakaiḥ praticchannaṃ channapathaṃ kārayet // (15.1)
prākāram ubhayato meṇḍhakam adhyardhadaṇḍaṃ kṛtvā pratolīṣaṭtulāntaraṃ dvāraṃ niveśayet pañcadaṇḍād ekottaram ā aṣṭadaṇḍād iti caturaśraṃ ṣaḍbhāgam āyāmādadhikam aṣṭabhāgaṃ vā // (16.1)
pañcadaśahastād ekottaram ā aṣṭādaśahastād iti talotsedhaḥ // (17.1)
stambhasya parikṣepaḥ ṣaḍāyāmo dviguṇo nikhātaḥ cūlikāyāścaturbhāgaḥ // (18.1)
āditalasya pañcabhāgāḥ śālā vāpī sīmāgṛhaṃ ca // (19.1)
daśabhāgikau dvau pratimañcau antaram āṇīharmyaṃ ca // (20.1)
samucchrayād ardhatale sthūṇābandhaśca // (21.1)
ardhavāstukam uttamāgāram tribhāgāntaraṃ vā iṣṭakāvabaddhapārśvam vāmataḥ pradakṣiṇasopānaṃ gūḍhabhittisopānam itarataḥ // (22.1)
dvihastaṃ toraṇaśiraḥ // (23.1)
tripañcabhāgikau dvau kapāṭayogau // (24.1)
dvau parighau // (25.1)
aratnir indrakīlaḥ // (26.1)
pañcahastam āṇidvāram // (27.1)
catvāro hastiparighāḥ // (28.1)
niveśārdhaṃ hastinakham // (29.1)
mukhasamaḥ saṃkramaḥ saṃhāryo bhūmimayo vā nirudake // (30.1)
prākārasamaṃ mukham avasthāpya tribhāgagodhāmukhaṃ gopuraṃ kārayet // (31.1)
prākāramadhye vāpīṃ kṛtvā puṣkariṇīdvāram catuḥśālam adhyardhāntaraṃ sāṇikaṃ kumārīpuram muṇḍaharmyadvitalaṃ muṇḍakadvāram bhūmidravyavaśena vā niveśayet // (32.1)
tribhāgādhikāyāmā bhāṇḍavāhinīḥ kulyāḥ kārayet // (33.1)
tāsu pāṣāṇakuddālāḥ kuṭhārīkāṇḍakalpanāḥ / (34.1)
muṣuṇḍhīmudgarā daṇḍāścakrayantraśataghnayaḥ // (34.2)
kāryāḥ kārmārikāḥ śūlā vedhanāgrāśca veṇavaḥ / (35.1)
uṣṭragrīvyo 'gnisaṃyogāḥ kupyakalpe ca yo vidhiḥ // (35.2)
