kṛṣipāśupālye vaṇijyā ca vārtā dhānyapaśuhiraṇyakupyaviṣṭipradānād aupakārikī // (1.1)
tayā svapakṣaṃ parapakṣaṃ ca vaśīkaroti kośadaṇḍābhyām // (2.1)
ānvīkṣikī trayī vārttānāṃ yogakṣemasādhano daṇḍaḥ tasya nītir daṇḍanītiḥ alabdhalābhārthā labdhaparirakṣaṇī rakṣitavivardhanī vṛddhasya tīrthe pratipādanī ca // (3.1)
tasyām āyattā lokayātrā // (4.1)
tasmāllokayātrārthī nityam udyatadaṇḍaḥ syāt // (5.1)
na hyevaṃvidhaṃ vaśopanayanam asti bhūtānāṃ yathā daṇḍaḥ / (6.1)
ityācāryāḥ // (6.2)
neti kauṭilyaḥ // (7.1)
tīkṣṇadaṇḍo hi bhūtānām udvejanīyo bhavati // (8.1)
mṛdudaṇḍaḥ paribhūyate // (9.1)
yathārhadaṇḍaḥ pūjyate // (10.1)
suvijñātapraṇīto hi daṇḍaḥ prajā dharmārthakāmair yojayati // (11.1)
duṣpraṇītaḥ kāmakrodhābhyām avajñānād vā vānaprasthaparivrājakān api kopayati kimaṅga punar gṛhasthān // (12.1)
apraṇītastu mātsyanyāyam udbhāvayati // (13.1)
balīyān abalaṃ hi grasate daṇḍadharābhāve // (14.1)
sa tena guptaḥ prabhavati iti // (15.1)
caturvarṇāśramo loko rājñā daṇḍena pālitaḥ / (16.1)
svadharmakarmābhirato vartate sveṣu vartmasu // (16.2)
