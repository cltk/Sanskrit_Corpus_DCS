ṣaḍvarga
vidyā vinayahetur indriyajayaḥ kāmakrodhalobhamānamadaharṣatyāgāt kāryaḥ // (1.1)
karṇatvagakṣijihvāghrāṇendriyāṇāṃ śabdasparśarūparasagandheṣvavipratipattir indriyajayaḥ śāstrānuṣṭhānaṃ vā // (2.1)
kṛtsnaṃ hi śāstram idam indriyajayaḥ // (3.1)
tadviruddhavṛttir avaśyendriyaś cāturanto api rājā sadyo vinaśyati // (4.1)
yathā dāṇḍakyo nāma bhojaḥ kāmād brāhmaṇakanyām abhimanyamānaḥ sabandhurāṣṭro vinanāśa karālaśca vaidehaḥ // (5.1)
kopājjanamejayo brāhmaṇeṣu vikrāntaḥ tālajaṅghaśca bhṛguṣu // (6.1)
lobhād ailaścāturvarṇyam atyāhārayamāṇaḥ sauvīraścājabinduḥ / (7.1)
mānād rāvaṇaḥ paradārān aprayacchan duryodhano rājyād aṃśaṃ ca // (7.2)
madād dambhodbhavo bhūtāvamānī haihayaścārjunaḥ // (8.1)
harṣād vātāpir agastyam atyāsādayan vṛṣṇisaṃghaśca dvaipāyanam iti // (9.1)
ete cānye ca bahavaḥ śatruṣaḍvargam āśritāḥ / (10.1)
sabandhurāṣṭrā rājāno vineśur ajitendriyāḥ // (10.2)
śatruṣaḍvargam utsṛjya jāmadagnyo jitendriyaḥ / (11.1)
ambarīṣaśca nābhāgo bubhujāte ciraṃ mahīm // (11.2)
