āyudhāgārādhyakṣaḥ sāṃgrāmikaṃ daurgakarmikaṃ parapurābhighātikaṃ ca yantram āyudham āvaraṇam upakaraṇaṃ ca tajjātakāruśilpibhiḥ kṛtakarmapramāṇakālavetanaphalaniṣpattibhiḥ kārayet svabhūmiṣu ca sthāpayet // (1.1)
sthānaparivartanam ātapapravātapradānaṃ ca bahuśaḥ kuryāt // (2.1)
ūṣmopasnehakrimibhir upahanyamānam anyathā sthāpayet // (3.1)
jātirūpalakṣaṇapramāṇāgamamūlyanikṣepaiścopalabheta // (4.1)
sarvatobhadrajāmadagnyabahumukhaviśvāsaghātisaṃghāṭīyānakaparjanyakabāhūrdhvabāhvardhabāhūni sthitayantrāṇi // (5.1)
pāñcālikadevadaṇḍasūkarikāmusalayaṣṭihastivārakatālavṛntamudgaragadāspṛktalākuddālāsphāṭimotpāṭimodghāṭimaśataghnitriśūlacakrāṇi calayantrāṇi // (6.1)
śaktiprāsakuntahāṭakabhiṇḍipālaśūlatomaravarāhakarṇakaṇayakarpaṇatrāsikādīni ca hulamukhāni // (7.1)
tālacāpadāravaśārṅgāṇi kārmukakodaṇḍadrūṇā dhanūṃṣi // (8.1)
mūrvārkaśaṇagavedhuveṇusnāyūni jyāḥ // (9.1)
veṇuśaraśalākādaṇḍāsananārācāś ceṣavaḥ // (10.1)
teṣāṃ mukhāni chedanabhedanatāḍanāny āyasāsthidāravāṇi // (11.1)
nistriṃśamaṇḍalāgrāsiyaṣṭayaḥ khaḍgāḥ // (12.1)
khaḍgamahiṣavāraṇaviṣāṇadāruveṇumūlāni tsaravaḥ // (13.1)
paraśukuṭhārapaṭṭasakhanitrakuddālakrakacakāṇḍacchedanāḥ kṣurakalpāḥ // (14.1)
yantragoṣpaṇamuṣṭipāṣāṇarocanīdṛṣadaś cāśmāyudhāni // (15.1)
lohajālikāpaṭṭakavacasūtrakaṅkaṭaśiṃśumārakakhaḍgidhenukahastigocarmakhuraśṛṅgasaṃghātaṃ varmāṇi // (16.1)
śirastrāṇakaṇṭhatrāṇakūrpāsakañcukavāravāṇapaṭṭanāgodarikāḥ peṭīcarmahastikarṇatālamūladhamanikākapāṭakiṭikāpratihatabalāhakāntāś cāvaraṇāṇi // (17.1)
hastirathavājināṃ yogyabhāṇḍam ālaṃkārikaṃ saṃnāhakalpanāś copakaraṇāni // (18.1)
aindrajālikam aupaniṣadikaṃ ca karma // (19.1)
karmāntānāṃ ca icchām ārambhaniṣpattiṃ prayogaṃ vyājam uddayam / (20.1)
kṣayavyayau ca jānīyāt kupyānām āyudheśvaraḥ // (20.2)
