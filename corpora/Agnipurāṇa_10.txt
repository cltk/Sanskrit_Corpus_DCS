 nārada uvāca / (1.1)
rāmoktaścāṅgado gatvā rāvaṇaṃ prāha jānakī / (1.2)
dīyatāṃ rāghavāyāśu anyathā tvaṃ mariṣyasi // (1.3)
rāvaṇo hantumudyuktaḥ saṅgrāmoddhatarākṣasaḥ / (2.1)
rāmāyāha daśagrīvo yuddhamekaṃ tu manyate // (2.2)
rāmo yuddhāya tac chrutvā laṅkāṃ sakapirāyayau / (3.1)
vānaro hanūmān maindo dvivido jāmbavānnalaḥ // (3.2)
nīlastāro 'ṅgado dhūmraḥ suṣeṇaḥ keśarī gayaḥ / (4.1)
panaso vinato rambhaḥ śarabhaḥ krathano balī // (4.2)
gavākṣo dadhivaktraś ca gavayo gandhamādanaḥ / (5.1)
ete cānye ca sugrīva etair yukto hy asaṃkhyakaiḥ // (5.2)
rakṣasāṃ vānarāṇāṃ ca yuddhaṃ saṃkulamābabhau / (6.1)
rākṣasā vānarān jaghnuḥ śaraśaktigadādibhiḥ // (6.2)
vānarā rākṣasāñ jaghnur nakhadantaśilādibhiḥ / (7.1)
hastyaśvarathapādātaṃ rākṣasānāṃ balaṃ hataṃ // (7.2)
hanūmān giriśṛṅgeṇa dhūmrākṣam avadhīdripum / (8.1)
akampanaṃ prahastaṃ ca yudhyantaṃ nīla āvadhīt // (8.2)
indrajiccharabandhācca vimuktau rāmalakṣmaṇau / (9.1)
tārkṣasaṃdarśanād bāṇair jaghnatū rākṣasaṃ balam // (9.2)
rāmaḥ śarair jarjaritaṃ rāvaṇaṃ cākarodraṇe / (10.1)
rāvaṇaḥ kumbhakarṇaṃ ca bodhayāmāsa duḥkhitaḥ // (10.2)
kumbhakarṇaḥ prabuddho 'tha pītvā ghaṭasahasrakam / (11.1)
madyasya mahiṣādīnāṃ bhakṣayitvāha rāvaṇam // (11.2)
sītāyā haraṇaṃ pāpaṃ kṛtaṃ tvaṃ hi gururyataḥ / (12.1)
ato gacchāmi yuddhāya rāmaṃ hanmi savānaram // (12.2)
ityuktvā vānarān sarvān kumbhakarṇo mamarda ha / (13.1)
gṛhītastena sugrīvaḥ karṇanāsaṃ cakarta saḥ // (13.2)
karṇanāsāvihīno 'sau bhakṣayāmāsa vānarān / (14.1)
rāmo 'tha kumbhakarṇasya bāhū cicheda sāyakaiḥ // (14.2)
tataḥ pādau tataśchittvā śiro bhūmau vyapātayat / (15.1)
atha kumbho nikumbhaś ca makarākṣaś ca rākṣasaḥ // (15.2)
mahodaro mahāpārśvo matta unmattarākṣasaḥ / (16.1)
praghaso bhāsakarṇaś ca virūpākṣaś ca saṃyuge // (16.2)
devāntako narāntaś ca triśirāś cātikāyakaḥ / (17.1)
rāmeṇa lakṣmaṇenaite vānaraiḥ savibhīṣaṇaiḥ // (17.2)
yudhyamānāstayā hy anye rākṣasā bhuvi pātitāḥ / (18.1)
indrajinmāyayā yudhyan rāmādīn saṃbabandha ha // (18.2)
varadattair nāgabāṇaiḥ oṣadhyā tau viśalyakau / (19.1)
viśalyayāvraṇau kṛtvā mārutyānītaparvate // (19.2)
hanūmān dhārayāmāsa tatrāgaṃ yatra saṃsthitaḥ / (20.1)
nikumbhilāyāṃ homādi kurvantaṃ taṃ hi lakṣmaṇaḥ // (20.2)
śarair indrajitaṃ vīraṃ yuddhe taṃ tu vyaśātayat / (21.1)
rāvaṇaḥ śokasaṃtaptaḥ sītāṃ hantuṃ samudyataḥ // (21.2)
avindhyavārito rājā rathasthaḥ sabalo yayau / (22.1)
indrokto mātalī rāmaṃ rathasthaṃ pracakāra tam // (22.2)
rāmarāvaṇayoryuddhaṃ rāmarāvaṇayoriva / (23.1)
rāvaṇo vānarān hanti mārutyādyāś ca rāvaṇam // (23.2)
rāmaḥ śastraistamastraiś ca vavardha jalado yathā / (24.1)
tasya dhvajaṃ sa cicheda rathamaśvāṃś ca sārathim // (24.2)
dhanurbāhūñchirāṃsyeva uttiṣṭhanti śirāṃsi hi / (25.1)
paitāmahena hṛdayaṃ bhittvā rāmeṇa rāvaṇaḥ // (25.2)
bhūtale pātitaḥ sarvai rākṣasai ruruduḥ striyaḥ / (26.1)
āśvāsya taṃ ca saṃskṛtya rāmājñapto vibhīṣaṇaḥ // (26.2)
hanūmatānayadrāmaḥ sītāṃ śuddhāṃ gṛhītavān / (27.1)
rāmo vahnau praviṣṭāṃ tāṃ śuddhāmindrādibhiḥ stutaḥ // (27.2)
brahmaṇā daśarathena tvaṃ viṣṇū rākṣasamardanaḥ / (28.1)
indro 'rcito 'mṛtavṛṣṭyā jīvayāmāsa vānarān // (28.2)
rāmeṇa pūjitā jagmur yuddhaṃ dṛṣṭvā divaṃ ca te / (29.1)
rāmo vibhīṣaṇāyādāl laṅkāmabhyarcya vānarān // (29.2)
sasītaḥ puṣpake sthitvā gatamārgeṇa vai gataḥ / (30.1)
darśayan vanadurgāṇi sītāyai hṛṣṭamānasaḥ // (30.2)
bharadvājaṃ namaskṛtya nandigrāmaṃ samāgataḥ / (31.1)
bharatena nataścāgād ayodhyāṃ tatra saṃsthitaḥ // (31.2)
vasiṣṭhādīnnamaskṛtya kauśalyāṃ caiva kekayīm / (32.1)
sumitrāṃ prāptarājyo 'tha dvijādīn so 'bhyapūjayat // (32.2)
vāsudevaṃ svamātmānam aśvamedhair athāyajat / (33.1)
sarvadānāni sa dadau pālayāmāsa saḥ prajāḥ // (33.2)
putravaddharmakāmādīn duṣṭanigrahaṇe rataḥ / (34.1)
sarvadharmaparo lokaḥ sarvaśasyā ca medinī / (34.2)
nākālamaraṇaṃ cāsīd rāme rājyaṃ praśāsati // (34.3)
ity ādimahāpurāṇe āgneye rāmāyaṇe yuddhakāṇḍavarṇanaṃ nāma daśamo 'dhyāyaḥ / (35.1)
