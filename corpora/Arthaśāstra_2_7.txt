akṣapaṭalam adhyakṣaḥ prāṅmukham udaṅmukhaṃ vā vibhaktopasthānaṃ nibandhapustakasthānaṃ kārayet // (1.1)
tatrādhikaraṇānāṃ saṃkhyāpracārasaṃjātāgram karmāntānāṃ dravyaprayogavṛddhikṣayavyayaprayāmavyājīyogasthānavetanaviṣṭipramāṇam ratnasāraphalgukupyānām arghaprativarṇakamānapratimānonmānāvamānabhāṇḍam deśagrāmajātikulasaṃghānāṃ dharmavyavahāracaritrasaṃsthānam rājopajīvināṃ pragrahapradeśabhogaparihārabhaktavetanalābham rājñaśca patnīputrāṇāṃ ratnabhūmilābhaṃ nirdeśotpātikapratīkāralābham mitrāmitrāṇāṃ ca saṃdhivigrahapradānādānaṃ nibandhapustakasthaṃ kārayet // (2.1)
tataḥ sarvādhikaraṇānāṃ karaṇīyaṃ siddhaṃ śeṣam āyavyayau nīvīm upasthānaṃ pracāraṃ caritraṃ saṃsthānaṃ ca nibandhena prayacchet // (3.1)
uttamamadhyamāvareṣu ca karmasu tajjātikam adhyakṣaṃ kuryāt sāmudayikeṣvavakﾱptikam vyayam upahatya rājā nānutapyeta // (4.1)
sahagrāhiṇaḥ pratibhuvaḥ karmopajīvinaḥ putrā bhrātaro bhāryā duhitaro bhṛtyāścāsya karmacchedaṃ vaheyuḥ // (5.1)
triśataṃ catuḥpañcāśaccāhorātrāṇāṃ karmasaṃvatsaraḥ // (6.1)
tam āṣāḍhīparyavasānam ūnaṃ pūrṇaṃ vā dadyāt // (7.1)
karaṇādhiṣṭhitam adhimāsakaṃ kuryāt // (8.1)
apasarpādhiṣṭhitaṃca pracāram // (9.1)
pracāracaritrasaṃsthānānyanupalabhamāno hi prakṛtaḥ samudayam ajñānena parihāpayati utthānakleśāsahatvād ālasyena śabdādiṣvindriyārtheṣu prasaktaḥ pramādena saṃkrośādharmānarthabhīrubhayena kāryārthiṣvanugrahabuddhiḥ kāmena hiṃsābuddhiḥ kopena vidyādravyavallabhāpāśrayād darpeṇa tulāmānatarkagaṇitāntaropadhānāl lobhena // (10.1)
teṣām ānupūrvyā yāvān arthopaghātastāvān ekottaro daṇḍaḥ iti mānavāḥ // (11.1)
sarvatrāṣṭaguṇaḥ iti pārāśarāḥ // (12.1)
daśaguṇaḥ iti bārhaspatyāḥ // (13.1)
viṃśatiguṇaḥ ityauśanasāḥ // (14.1)
yathāparādham iti kauṭilyaḥ // (15.1)
gāṇanikyāni āṣāḍhīm āgaccheyuḥ // (16.1)
āgatānāṃ samudrapustakabhāṇḍanīvīkānām ekatrāsambhāṣāvarodhaṃ kārayet // (17.1)
āyavyayanīvīnām agrāṇi śrutvā nīvīm avahārayet // (18.1)
yaccāgrād āyasyāntaraparṇe nīvyāṃ vardheta vyayasya vā yat parihāpayet tad aṣṭaguṇam adhyakṣaṃ dāpayet // (19.1)
viparyaye tam eva prati syāt // (20.1)
yathākālam anāgatānām apustakabhāṇḍanīvīkānāṃ vā deyadaśabandho daṇḍaḥ // (21.1)
kārmike copasthite kāraṇikasyāpratibadhnataḥ pūrvaḥ sāhasadaṇḍaḥ // (22.1)
viparyaye kārmikasya dviguṇaḥ // (23.1)
pracārasamaṃ mahāmātrāḥ samagrāḥ śrāvayeyur aviṣamamantrāḥ // (24.1)
pṛthagbhūto mithyāvādī caiṣām uttamaṃ daṇḍaṃ dadyāt // (25.1)
akṛtāhorūpaharaṃ māsam ākāṅkṣeta // (26.1)
māsād ūrdhvaṃ māsadviśatottaraṃ daṇḍaṃ dadyāt // (27.1)
alpaśeṣalekhyanīvīkaṃ pañcarātram ākāṅkṣeta // (28.1)
tataḥ paraṃ kośapūrvam ahorūpaharaṃ dharmavyavahāracaritrasaṃsthānasaṃkalananirvartanānumānacāraprayogair avekṣeta // (29.1)
divasapañcarātrapakṣamāsacāturmāsyasaṃvatsaraiśca pratisamānayet // (30.1)
vyuṣṭadeśakālamukhotpattyanuvṛttipramāṇadāyakadāpakanibandhakapratigrāhakaiś cāyaṃ samānayet // (31.1)
vyuṣṭadeśakālamukhalābhakāraṇadeyayogapramāṇājñāpakoddhārakavidhātṛkapratigrāhakaiś ca vyayaṃ samānayet // (32.1)
vyuṣṭadeśakālamukhānuvartanarūpalakṣaṇapramāṇanikṣepabhājanagopāyakaiś ca nīvīṃ samānayet // (33.1)
rājārthe kāraṇikasyāpratibadhnataḥ pratiṣedhayato vājñāṃ nibandhād āyavyayam anyathā nīvīm avalikhato dviguṇaḥ // (34.1)
kramāvahīnam utkramam avijñātaṃ punaruktaṃ vā vastukam avalikhato dvādaśapaṇo daṇḍaḥ // (35.1)
nīvīm avalikhato dviguṇaḥ // (36.1)
bhakṣayato 'ṣṭaguṇaḥ // (37.1)
nāśayataḥ pañcabandhaḥ pratidānaṃ ca // (38.1)
mithyāvāde steyadaṇḍaḥ // (39.1)
paścātpratijñāte dviguṇaḥ prasmṛtotpanne ca // (40.1)
aparādhaṃ sahetālpaṃ tuṣyed alpe 'pi codaye / (41.1)
mahopakāraṃ cādhyakṣaṃ pragraheṇābhipūjayet // (41.2)
