 agnir uvāca / (1.1)
priyavratottānapādau manoḥ svāyambhuvāt sutau / (1.2)
ajījanatsa tāṃ kanyāṃ śatarūpāṃ tapo'nvitām // (1.3)
kāmyāṃ kardamabhāryātaḥ samrāṭ kukṣirvirāṭ prabhuḥ / (2.1)
surucyāmuttamo jajñe putra uttānapādataḥ // (2.2)
sunītyāṃ tu dhruvaḥ putrastapastepe sa kīrtaye / (3.1)
dhruvo varṣasahasrāṇi trīṇi divyāni he mune // (3.2)
tasmai prīto hariḥ prādānmunyagre sthānakaṃ sthiram / (4.1)
ślokaṃ papāṭha hy uśanā vṛddhiṃ dṛṣṭvā sa tasya ca // (4.2)
aho 'sya tapaso vīryamaho śrutam aho 'dbhutam / (5.1)
yamadya purataḥ kṛtvā dhruvaṃ saptarṣayaḥ sthitāḥ // (5.2)
tasmāt śiṣṭiṃ ca bhavyaṃ ca dhruvācchambhurvyajāyata / (6.1)
śiṣṭerādhatta succhāyā pañca putrānakalmaṣān // (6.2)
ripuṃ ripuñjayaṃ ripraṃ vṛkalaṃ vṛkatejasam / (7.1)
riporādhatta bṛhatī cākṣuṣaṃ sarvatejasam // (7.2)
ajījanat puṣkariṇyāṃ vīriṇyāṃ cākṣuṣo manum / (8.1)
manorajāyanta daśa naḍvalāyāṃ sutottamāḥ // (8.2)
ūruḥ puruḥ śatadyumnastapasvī satyavākkaviḥ / (9.1)
agniṣṭur atirātraś ca sudyumnaścābhimanyukaḥ // (9.2)
ūrorajanayat putrān ṣaḍagneyī mahāprabhān / (10.1)
aṅgaṃ sumanasaṃ svātiṃ kratum aṅgirasaṃ gayam // (10.2)
aṅgāt sunīthāpatyaṃ vai veṇamekaṃ vyajāyata / (11.1)
arakṣakaḥ pāparataḥ sa hato munibhiḥ kuśaiḥ // (11.2)
prajārtham ṛṣayo 'thāsya mamanthurdakṣiṇaṃ karaṃ / (12.1)
veṇasya mathito pāṇau saṃbabhūva pṛthur nṛpaḥ // (12.2)
taṃ dṛṣṭvā munayaḥ prāhureṣa vai muditāḥ prajāḥ / (13.1)
kariṣyati mahātejā yaśaś ca prāpsyate mahat // (13.2)
sa dhanvī kavacī jātastejasā nirdahanniva / (14.1)
pṛthur vainyaḥ prajāḥ sarvā rarakṣa kṣetrapūrvajaḥ // (14.2)
rājasūyābhiṣiktānāmādyaḥ sa pṛthivīpatiḥ / (15.1)
tasmāccaiva samutpannau nipuṇau sūtamāgadhau // (15.2)
tatstotraṃ cakratur vīrau rājābhūjjanarañjanāt / (16.1)
dugdhā gaustena śasyārthaṃ prajānāṃ jīvanāya ca // (16.2)
saha devair munigaṇair gandharvaiḥ sāpsarogaṇaiḥ / (17.1)
pitṛbhirdānavaiḥ sarpair vīrudbhiḥ parvatair janaiḥ // (17.2)
teṣu teṣu ca pātreṣu duhyamānā vasundharā / (18.1)
prādādyathepsitaṃ kṣīraṃ tena prāṇānadhārayat // (18.2)
pṛthoḥ putrau tu dharmajñau jajñāte 'ntardvipālinau / (19.1)
śikhaṇḍī havirdhānamantardhānāt vyajāyata // (19.2)
havirdhānāt ṣaḍāgneyī dhīṣaṇājanayat sutān / (20.1)
prācīnabarhiṣaṃ śukraṃ gayaṃ kṛṣṇaṃ vrajājinau // (20.2)
prācīnāgrāḥ kuśāstasya pṛthivyāṃ yajato yataḥ / (21.1)
prācīnabarhir bhagavān mahānāsītprajāpatiḥ // (21.2)
savarṇādhatta sāmudrī daśa prācīnabarhiṣaḥ / (22.1)
sarve pracetaso nāma dhanurvedasya pāragāḥ // (22.2)
apṛthagdharmacaraṇās te tapyanta mahattapaḥ / (23.1)
daśavarṣasahasrāṇi samudrasalileśayāḥ // (23.2)
prajāpatitvaṃ samprāpya tuṣṭā viṣṇoś ca nirgatāḥ / (24.1)
bhūḥ khaṃ vyāptaṃ hi tarubhistāṃstarūnadahaṃś ca te // (24.2)
mukhajāgnimarudbhyāṃ ca dṛṣṭvā cātha drumakṣayam / (25.1)
upagamyābravīdetān rājā somaḥ prajāpatīn // (25.2)
kopaṃ yacchata dāsyanti kanyāṃ vo māriṣāṃ varām / (26.1)
tapasvino muneḥ kaṇḍoḥ pramlocāyāṃ mamaiva ca // (26.2)
bhaviṣyaṃ jānatā sṛṣṭā bhāryā vo 'stu kulaṃkarī / (27.1)
asyāmutpatsyate dakṣaḥ prajāḥ saṃvardhayiṣyati // (27.2)
pracetasastāṃ jagṛhur dakṣo 'syāṃ ca tato 'bhavat / (28.1)
acarāṃś ca carāṃś caiva dvipado 'tha catuṣpadaḥ // (28.2)
sa sṛṣṭvā manasā dakṣaḥ paścādasṛjata striyaḥ / (29.1)
dadau sa daśa dharmāya kaśyapāya trayodaśa // (29.2)
saptaviṃśati somāya catasro 'riṣṭanemine / (30.1)
dve caiva bahuputrāya dve caivāṅgirase adāt // (30.2)
tāsu devāś ca nāgādyā maithunānmanasā purā / (31.1)
dharmasargaṃ pravakṣyāmi daśapatnīṣu dharmataḥ // (31.2)
viśvedevāstu viśvāyāḥ sādhyān sādhyā vyajāyata / (32.1)
maruttvayā marutvanto vasostu vasavo 'bhavan // (32.2)
bhānostu bhānavaḥ putrā muhūrtāstu muhūrtajāḥ / (33.1)
sambāyā dharmato ghoṣo nāgavīthī ca yāmijā // (33.2)
pṛthivīviṣayaṃ sarvamarundhatyāṃ vyajāyata / (34.1)
saṃkalpāyāstu saṅkalpā indor nakṣatrataḥ sutāḥ // (34.2)
āpo dhruvaṃ ca somaṃ ca dharaś caivānilo 'nalaḥ / (35.1)
pratyūṣaś ca prabhāvaś ca vasavo 'ṣṭau ca nāmataḥ // (35.2)
āpasya putro vaitaṇḍyaḥ śramaḥ śānto munis tathā / (36.1)
dhruvasya kālo lokānto varcāḥ somasya vai sutaḥ // (36.2)
dharasya putro draviṇo hutahavyavahas tathā / (37.1)
manoharāyāḥ śiśiraḥ prāṇo 'tha ramaṇas tathā // (37.2)
purojavo 'nilasyāsīd avijñāto 'nalasya ca / (38.1)
agniputraḥ kumāraś ca śarastambe vyajāyata // (38.2)
tasya śākho viśākhaś ca naigameyaś ca pṛṣṭhajaḥ / (39.1)
kṛttikātaḥ kārttikeyo yatiḥ sanatkumārakaḥ // (39.2)
pratyūṣāddevalo jajñe viśvakarmā prabhāvataḥ / (40.1)
kartā śilpasahasrāṇāṃ tridaśānāṃ ca vardhakiḥ // (40.2)
manuṣyāścopajīvanti śilpaṃ vai bhūṣaṇādikaṃ / (41.1)
surabhī kaśyapādrudrānekādaśa vijajñuṣī // (41.2)
mahādevaprasādena tapasā bhāvitā satī / (42.1)
ajaikapād ahir bradhnas tvaṣṭā rudrāś ca sattama // (42.2)
tvaṣṭuś caivātmajaḥ śrīmānviśvarūpo mahāyaśāḥ / (43.1)
haraś ca bahurūpaś ca tryambakaścāparājitaḥ // (43.2)
vṛṣākapiś ca śambhuś ca kapardī raivatas tathā / (44.1)
mṛgavyādhasya sarpaś ca kapālī daśa caikakaḥ / (44.2)
rudrāṇāṃ ca śataṃ lakṣaṃ yair vyāptaṃ sacarācaraṃ // (44.3)
ity ādimahāpurāṇe āgneye jagatsargavarṇanaṃ nāma aṣṭādaśo 'dhyāyaḥ // (45.1)
