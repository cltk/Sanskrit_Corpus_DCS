trayaḥ prācīnā rājamārgāstraya udīcīnā iti vāstuvibhāgaḥ // (1.1)
sa dvādaśadvāro yuktodakabhramacchannapathaḥ // (2.1)
caturdaṇḍāntarā rathyāḥ // (3.1)
rājamārgadroṇamukhasthānīyarāṣṭravivītapathāḥ samyānīyavyūhaśmaśānagrāmapathāś cāṣṭadaṇḍāḥ // (4.1)
caturdaṇḍaḥ setuvanapathaḥ dvidaṇḍo hastikṣetrapathaḥ pañcāratnayo rathapathaḥ catvāraḥ paśupathaḥ dvau kṣudrapaśumanuṣyapathaḥ // (5.1)
pravīre vāstuni rājaniveśaś cāturvarṇyasamājīve // (6.1)
vāstuhṛdayād uttare navabhāge yathoktavidhānam antaḥpuraṃ prāṅmukham udaṅmukhaṃ vā kārayet // (7.1)
tasya pūrvottaraṃ bhāgam ācāryapurohitejyātoyasthānaṃ mantriṇaścāvaseyuḥ pūrvadakṣiṇaṃ bhāgam mahānasaṃ hastiśālā koṣṭhāgāraṃ ca // (8.1)
tataḥ paraṃ gandhamālyarasapaṇyāḥ prasādhanakāravaḥ kṣatriyāśca pūrvāṃ diśam adhivaseyuḥ // (9.1)
dakṣiṇapūrvaṃ bhāgaṃ bhāṇḍāgāram akṣapaṭalaṃ karmaniṣadyāśca dakṣiṇapaścimaṃ bhāgaṃ kupyagṛham āyudhāgāraṃ ca // (10.1)
tataḥ paraṃ nagaradhānyavyāvahārikakārmāntikabalādhyakṣāḥ pakvānnasurāmāṃsapaṇyā rūpājīvāstālāvacarā vaiśyāśca dakṣiṇāṃ diśam adhivaseyuḥ // (11.1)
paścimadakṣiṇaṃ bhāgaṃ kharoṣṭraguptisthānaṃ karmagṛhaṃ ca paścimottaraṃ bhāgaṃ yānarathaśālāḥ // (12.1)
tataḥ param ūrṇāsūtraveṇucarmavarmaśastrāvaraṇakāravaḥ śūdrāśca paścimāṃ diśam adhivaseyuḥ // (13.1)
uttarapaścimaṃ bhāgaṃ paṇyabhaiṣajyagṛham uttarapūrvaṃ bhāgaṃ kośo gavāśvaṃ ca // (14.1)
tataḥ paraṃ nagararājadevatālohamaṇikāravo brāhmaṇāścottarāṃ diśam adhivaseyuḥ // (15.1)
vāstucchidrānuśāleṣu śreṇīprapaṇinikāyā āvaseyuḥ // (16.1)
aparājitāpratihatajayantavaijayantakoṣṭhān śivavaiśravaṇāśviśrīmadirāgṛhāṇi ca puramadhye kārayet // (17.1)
yathoddeśaṃ vāstudevatāḥ sthāpayet // (18.1)
brāhmaindrayāmyasaināpatyāni dvārāṇi // (19.1)
bahiḥ parikhāyā dhanuḥśatāpakṛṣṭāś caityapuṇyasthānavanasetubandhāḥ kāryāḥ yathādiśaṃ ca digdevatāḥ // (20.1)
uttaraḥ pūrvo vā śmaśānabhāgo varṇottamānām dakṣiṇena śmaśānaṃ varṇāvarāṇām // (21.1)
tasyātikrame pūrvaḥ sāhasadaṇḍaḥ // (22.1)
pāṣaṇḍacaṇḍālānāṃ śmaśānānte vāsaḥ // (23.1)
karmāntakṣetravaśena kuṭumbināṃ sīmānaṃ sthāpayet // (24.1)
teṣu puṣpaphalavāṭān dhānyapaṇyanicayāṃścānujñātāḥ kuryuḥ // (25.1)
daśakulīvāṭaṃ kūpasthānam // (26.1)
sarvasnehadhānyakṣāralavaṇagandhabhaiṣajyaśuṣkaśākayavasavallūratṛṇakāṣṭhalohacarmāṅgārasnāyuviṣaviṣāṇaveṇuvalkalasāradārupraharaṇāvaraṇāśmanicayān anekavarṣopabhogasahān kārayet // (27.1)
navenānavaṃ śodhayet // (28.1)
hastyaśvarathapādātam anekamukhyam avasthāpayet // (29.1)
anekamukhyaṃ hi parasparabhayāt paropajāpaṃ nopaiti // (30.1)
etenāntapāladurgasaṃskārā vyākhyātāḥ // (31.1)
na ca bāhirikān kuryāt pure rāṣṭropaghātakān / (32.1)
kṣipejjanapade caitān sarvān vā dāpayet karān // (32.2)
