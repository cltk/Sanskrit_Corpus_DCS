rakṣito rājā rājyaṃ rakṣatyāsannebhyaḥ parebhyaśca pūrvaṃ dārebhyaḥ putrebhyaśca // (1.1)
dārarakṣaṇaṃ niśāntapraṇidhau vakṣyāmaḥ // (2.1)
putrarakṣaṇaṃ tu // (3.1)
janmaprabhṛti rājaputrān rakṣet // (4.1)
karkaṭakasadharmāṇo hi janakabhakṣā rājaputrāḥ // (5.1)
teṣām ajātasnehe pitaryupāṃśudaṇḍaḥ śreyān iti bhāradvājaḥ // (6.1)
nṛśaṃsam aduṣṭavadhaḥ kṣatrabījavināśaśca iti viśālākṣaḥ // (7.1)
tasmād ekasthānāvarodhaḥ śreyān iti // (8.1)
ahibhayam etad iti pārāśarāḥ // (9.1)
kumāro hi vikramabhayān māṃ pitāvaruṇaddhi iti jñātvā tam evāṅke kuryāt // (10.1)
tasmād antapāladurge vāsaḥ śreyān iti // (11.1)
aurabhraṃ bhayam etad iti piśunaḥ // (12.1)
pratyāpatter hi tad eva kāraṇaṃ jñātvāntapālasakhaḥ syāt // (13.1)
tasmāt svaviṣayād apakṛṣṭe sāmantadurge vāsaḥ śreyān iti // (14.1)
vatsasthānam etad iti kauṇapadantaḥ // (15.1)
vatseneva hi dhenuṃ pitaram asya sāmanto duhyāt // (16.1)
tasmān mātṛbandhuṣu vāsaḥ śreyān iti // (17.1)
dhvajasthānam etad iti vātavyādhiḥ // (18.1)
tena hi dhvajenāditikauśikavad asya mātṛbāndhavā bhikṣeran // (19.1)
tasmād grāmyasukheṣvenam avasṛjet // (20.1)
sukhoparuddhā hi putrāḥ pitaraṃ nābhidruhyanti iti // (21.1)
jīvanmaraṇam etad iti kauṭilyaḥ // (22.1)
kāṣṭham iva ghuṇajagdhaṃ rājakulam avinītaputram abhiyuktamātraṃ bhajyeta // (23.1)
tasmād ṛtumatyāṃ mahiṣyām ṛtvijaścarum aindrābārhaspatyaṃ nirvapeyuḥ // (24.1)
āpannasattvāyāḥ kaumārabhṛtyo garbhabharmaṇi prasave ca viyateta // (25.1)
prajātāyāḥ putrasaṃskāraṃ purohitaḥ kuryāt // (26.1)
samarthaṃ tadvido vinayeyuḥ // (27.1)
sattriṇām ekaścainaṃ mṛgayādyūtamadyastrībhiḥ pralobhayet pitari vikramya rājyaṃ gṛhāṇa iti // (28.1)
tam anyaḥ sattrī pratiṣedhayet ityāmbhīyāḥ // (29.1)
mahādoṣam abuddhabodhanam iti kauṭilyaḥ // (30.1)
navaṃ hi dravyaṃ yena yenārthajātenopadihyate tat tad ācūṣati // (31.1)
evam ayaṃ navabuddhir yad yad ucyate tat tatśāstropadeśam ivābhijānāti // (32.1)
tasmād dharmyam arthyaṃ cāsyopadiśen nādharmyam anarthyaṃ ca // (33.1)
sattriṇastvenaṃ tava smaḥ iti vadantaḥ pālayeyuḥ // (34.1)
yauvanotsekāt parastrīṣu manaḥ kurvāṇam āryāvyañjanābhiḥ strībhir amedhyābhiḥ śūnyāgāreṣu rātrāv udvejayeyuḥ // (35.1)
madyakāmaṃ yogapānenodvejayeyuḥ // (36.1)
dyūtakāmaṃ kāpaṭikair udvejayeyuḥ // (37.1)
mṛgayākāmaṃ pratirodhakavyañjanaistrāsayeyuḥ // (38.1)
pitari vikramabuddhiṃ tathā ityanupraviśya bhedayeyuḥ aprārthanīyo rājā vipanne ghātaḥ sampanne narakapātaḥ saṃkrośaḥ prajābhir ekaloṣṭavadhaśca iti // (39.1)
virāgaṃ vedayeyuḥ // (40.1)
priyam ekaputraṃ badhnīyāt // (41.1)
bahuputraḥ pratyantam anyaviṣayaṃ vā preṣayed yatra garbhaḥ paṇyaṃ ḍimbo vā na bhavet // (42.1)
ātmasampannaṃ saināpatye yauvarājye vā sthāpayet // (43.1)
buddhimānāhāryabuddhir durbuddhir iti putraviśeṣāḥ // (44.1)
śiṣyamāṇo dharmārthāv upalabhate cānutiṣṭhati ca buddhimān // (45.1)
upalabhamāno nānutiṣṭhatyāhāryabuddhiḥ // (46.1)
apāyanityo dharmārthadveṣī ceti durbuddhiḥ // (47.1)
sa yadyekaputraḥ putrotpattāvasya prayateta // (48.1)
putrikāputrān utpādayed vā // (49.1)
vṛddhastu vyādhito vā rājā mātṛbandhukulyaguṇavatsāmantānām anyatamena kṣetre bījam utpādayet // (50.1)
na caikaputram avinītaṃ rājye sthāpayet // (51.1)
bahūnām ekasaṃrodhaḥ pitā putrahito bhavet / (52.1)
anyatrāpada aiśvaryaṃ jyeṣṭhabhāgi tu pūjyate // (52.2)
kulasya vā bhaved rājyaṃ kulasaṃgho hi durjayaḥ / (53.1)
arājavyasanābādhaḥ śaśvad āvasati kṣitim // (53.2)
