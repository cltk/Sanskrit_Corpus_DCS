ānvīkṣikī trayī vārttā daṇḍanītiśceti vidyāḥ // (1.1)
trayī vārttā daṇḍanītiśceti mānavāḥ // (2.1)
trayīviśeṣo hyānvīkṣikīti // (3.1)
vārttā daṇḍanītiśceti bārhaspatyāḥ // (4.1)
saṃvaraṇamātraṃ hi trayī lokayātrāvida iti // (5.1)
daṇḍanītir ekā vidyetyauśanasāḥ // (6.1)
tasyāṃ hi sarvavidyārambhāḥ pratibaddhā iti // (7.1)
catasra eva vidyā iti kauṭilyaḥ // (8.1)
tābhir dharmārthau yad vidyāt tad vidyānāṃ vidyātvam // (9.1)
sāṃkhyaṃ yogo lokāyataṃ cetyānvīkṣikī // (10.1)
dharmādharmau trayyām arthānarthau vārttāyāṃ nayānayau daṇḍanītyāṃ balābale ca etāsāṃ hetubhir anvīkṣamāṇā lokasya upakaroti vyasane 'bhyudaye ca buddhim avasthāpayati prajñāvākyakriyāvaiśāradyaṃ ca karoti // (11.1)
pradīpaḥ sarvavidyānām upāyaḥ sarvakarmaṇām / (12.1)
āśrayaḥ sarvadharmāṇāṃ śaśvad ānvīkṣikī matā // (12.2)
