 tā etā devatāḥ sṛṣṭā asmin mahaty arṇave prāpatan / (1.1)
tam aśanāpipāsābhyām anvavārjat / (1.2)
tā enam abruvann āyatanaṃ naḥ prajānīhi / (1.3)
yasmin pratiṣṭhitā annam adāmeti // (1.4)
tābhyo gām ānayat / (2.1)
tā abruvan na vai no 'yam alam iti / (2.2)
tābhyo 'śvam ānayat / (2.3)
tā abruvan na vai no 'yam alam iti // (2.4)
tābhyaḥ puruṣam ānayat / (3.1)
tā abruvan sukṛtaṃ bateti / (3.2)
puruṣo vāva sukṛtam / (3.3)
tā abravīd yathāyatanaṃ praviśateti // (3.4)
agnir vāg bhūtvā mukhaṃ prāviśat / (4.1)
vāyuḥ prāṇo bhūtvā nāsike prāviśat / (4.2)
ādityaś cakṣur bhūtvākṣiṇī prāviśat / (4.3)
diśaḥ śrotraṃ bhūtvā karṇau prāviśan / (4.4)
oṣadhivanaspatayo lomāni bhūtvā tvacaṃ prāviśan / (4.5)
candramā mano bhūtvā hṛdayaṃ prāviśat / (4.6)
mṛtyur apāno bhūtvā nābhiṃ prāviśat / (4.7)
āpo reto bhūtvā śiśnaṃ prāviśan // (4.8)
tam aśanāpipāse abrūtām avābhyām abhiprajānīhīti / (5.1)
te abravīd etāsv eva vāṃ devatāsv ābhajāmy etāsu bhāginyau karomīti / (5.2)
tasmād yasyai kasyai ca devatāyai havir gṛhyate bhāginyāv evāsyām aśanāpipāse bhavataḥ // (5.3)
