 agnir uvāca / (1.1)
vakṣye kūrmāvatāraṃ ca śrutvā pāpapraṇāśanam / (1.2)
purā devāsure yuddhe daityair devāḥ parājitāḥ // (1.3)
durvāsasaś ca śāpena niḥśrīkāś cābhavaṃstadā / (2.1)
stutvā kṣīrābdhigaṃ viṣṇum ūcuḥ pālaya cāsurāt // (2.2)
brahmādikān hariḥ prāha sandhiṃ kurvantu cāsuraiḥ / (3.1)
kṣīrābdhimathanārthaṃ hi amṛtārthaṃ śriye 'surāḥ // (3.2)
arayo 'pi hi saṃdheyāḥ sati kāryārthagaurave / (4.1)
yuṣmānamṛtabhājo hi kārayāmi na dānavān // (4.2)
manthānaṃ mandaraṃ kṛtvā netraṃ kṛtvā tu vāsukim / (5.1)
kṣīrābdhiṃ matsahāyena nirmathadhvam atandritāḥ // (5.2)
viṣṇūktāṃ saṃvidaṃ kṛtvā daityaiḥ kṣīrābdhimāgatāḥ / (6.1)
tato mathitumārabdhāḥ yataḥ pucchaṃ tataḥ surāḥ // (6.2)
phaṇiniḥśvāsasaṃtaptā hariṇāpyāyitāḥ surāḥ / (7.1)
mathyamāne 'rṇave so 'drir anādhāro hy apo 'viśat // (7.2)
kūrmarūpaṃ samāsthāya dadhre viṣṇuś ca mandaram / (8.1)
kṣīrābdhermathyamānācca viṣaṃ hālāhalaṃ hy abhūt // (8.2)
hareṇa dhāritaṃ kaṇṭhe nīlakaṇṭhastato 'bhavat / (9.1)
tato 'bhūdvāruṇī devī pārijātastu kaustubhaḥ // (9.2)
gāvaścāpsaraso divyā lakṣmīrdevī hariṃgatā / (10.1)
paśyantaḥ sarvadevāstāṃ stuvantaḥ saśriyo 'bhavan // (10.2)
tato dhanvantarirviṣṇur āyurvedapravartakaḥ / (11.1)
bibhrat kamaṇḍaluṃ pūrṇam amṛtena samutthitaḥ // (11.2)
amṛtaṃ tatkarād daityāḥ surebhyo 'rdhaṃ pradāya ca / (12.1)
gṛhītvā jagmurjanmādyā viṣṇuḥ strīrūpadhṛk tataḥ // (12.2)
tāṃ dṛṣṭvā rūpasampannāṃ daityāḥ procurvimohitāḥ / (13.1)
bhava bhāryāmṛtaṃ gṛhya pāyayāsmān varānane // (13.2)
tathetyuktvā haristebhyo gṛhītvāpāyayatsurān / (14.1)
candrarūpadharo rāhuḥ pibaṃścārkendunārpitaḥ // (14.2)
hariṇāpyariṇā chinnaṃ sa rāhustacchiraḥ pṛthak / (15.1)
kṛpayāmaratāṃ nītaṃ varadaṃ harimabravīt // (15.2)
rāhurmattastu candrārkau prāpsyete grahaṇaṃ grahaḥ / (16.1)
tasmin kale ca yaddānaṃ dāsyante syāt tadakṣayaṃ // (16.2)
tathetyāhātha taṃ viṣṇus tataḥ sarvaiḥ sahāmaraiḥ / (17.1)
strīrūpaṃ samparityajya hareṇoktaḥ pradarśaya // (17.2)
darśayāmāsa rudrāya strīrūpaṃ bhagavān hariḥ / (18.1)
māyayā mohitaḥ śambhuḥ gaurīṃ tyaktvā striyaṃ gataḥ // (18.2)
nagna unmattarūpo 'bhūt striyaḥ keśānadhārayat / (19.1)
agādvimucya keśān strī anvadhāvacca tāṃ gatām // (19.2)
skhalitaṃ tasya vīryaṃ kau yatra yatra harasya hi / (20.1)
tatra tatrābhavat kṣetraṃ liṅgānāṃ kanakasya ca // (20.2)
māyeyamiti tāṃ jñātvā svarūpastho 'bhavaddharaḥ / (21.1)
śivamāha harī rudra jitā māyā tvayā hi me // (21.2)
na jetum enāṃ śakto me tvadṛte 'nyaḥ pumān bhuvi / (22.1)
aprāpyāthāmṛtaṃ daityā devair yuddhe nipātitāḥ / (22.2)
tridivasthāḥ surāścāsan yaḥ paṭhet tridivaṃ vrajet // (22.3)
ity ādimahāpurāṇe āgneye kūrmāvatāro nāma tṛtīyo 'dhyāyaḥ // (23.1)
