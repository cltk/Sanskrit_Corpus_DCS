vinīto rājaputraḥ kṛcchravṛttir asadṛśe karmaṇi niyuktaḥ pitaram anuvarteta anyatra prāṇabādhakaprakṛtikopakapātakebhyaḥ // (1.1)
puṇye karmaṇi niyuktaḥ puruṣam adhiṣṭhātāraṃ yācet // (2.1)
puruṣādhiṣṭhitaśca saviśeṣam ādeśam anutiṣṭhet // (3.1)
abhirūpaṃ ca karmaphalam aupāyanikaṃ ca lābhaṃ pitur upanāyayet // (4.1)
tathāpyatuṣyantam anyasmin putre dāreṣu vā snihyantam araṇyāyāpṛccheta // (5.1)
bandhavadhabhayād vā yaḥ sāmanto nyāyavṛttir dhārmikaḥ satyavāgavisaṃvādakaḥ pratigrahītā mānayitā cābhipannānāṃ tam āśrayeta // (6.1)
tatrasthaḥ kośadaṇḍasampannaḥ pravīrapuruṣakanyāsambandham aṭavīsambandhaṃ kṛtyapakṣopagrahaṃ ca kuryāt // (7.1)
ekacaraḥ suvarṇapākamaṇirāgahemarūpyapaṇyākarakarmāntān ājīvet // (8.1)
pāṣaṇḍasaṃghadravyam aśrotriyopabhogyaṃ vā devadravyam āḍhyavidhavādravyaṃ vā gūḍham anupraviśya sārthayānapātrāṇi ca madanarasayogenātisaṃdhāyāpaharet // (9.1)
pāragrāmikaṃ vā yogam ātiṣṭhet // (10.1)
mātuḥ parijanopagraheṇa vā ceṣṭeta // (11.1)
kāruśilpikuśīlavacikitsakavāgjīvanapāṣaṇḍacchadmabhir vā naṣṭarūpastadvyañjanasakhaśchidreṣu praviśya rājñaḥ śastrarasābhyāṃ prahṛtya brūyāt aham asau kumāraḥ sahabhogyam idaṃ rājyam eko nārhati bhoktum ye kāmayante māṃ bhartuṃ tān ahaṃ dviguṇena bhaktavetanenopasthāsyāmi iti / (12.1)
ityaparuddhavṛttam / (12.2)
aparuddhaṃ tu mukhyaputrāpasarpāḥ pratipādyānayeyuḥ mātā vā pratigṛhītā // (12.3)
tyaktaṃ gūḍhapuruṣāḥ śastrarasābhyāṃ hanyuḥ // (13.1)
atyaktaṃ tulyaśīlābhiḥ strībhiḥ pānena mṛgayayā vā prasañjayitvā rātrāv upagṛhyānayeyuḥ // (14.1)
upasthitaṃ ca rājyena madūrdhvam iti sāntvayet / (15.1)
ekastham atha saṃrundhyāt putravāṃstu pravāsayet // (15.2)
