mārjāroṣṭravṛkavarāhaśvāvidvāgulīnaptṛkākolūkānām anyeṣāṃ vā niśācarāṇāṃ sattvānām ekasya dvayor bahūnāṃ vā dakṣiṇāni vāmāni cākṣīṇi gṛhītvā dvidhā cūrṇaṃ kārayet // (1.1)
tato dakṣiṇaṃ vāmena vāmaṃ dakṣiṇena samabhyajya rātrau tamasi ca paśyati // (2.1)
ekāmlakaṃ varāhākṣi khadyotaḥ kālaśārivā / (3.1)
etenābhyaktanayano rātrau rūpāṇi paśyati // (3.2)
trirātropoṣitaḥ puṣyeṇa śastrahatasya śūlaprotasya vā puṃsaḥ śiraḥkapāle mṛttikāyāṃ yavān āvāsyāvikṣīreṇa secayet // (4.1)
tato yavavirūḍhamālām ābadhya naṣṭacchāyārūpaścarati // (5.1)
trirātropoṣitaḥ puṣyeṇa śvamārjārolūkavāgulīnāṃ dakṣiṇāni vāmāni cākṣīṇi dvidhā cūrṇaṃ kārayet // (6.1)
tato yathāsvam abhyaktākṣo naṣṭacchāyārūpaścarati // (7.1)
trirātropoṣitaḥ puṣyeṇa puruṣaghātinaḥ kāṇḍakasya śalākām añjanīṃ ca kārayet // (8.1)
tato 'nyatamenākṣicūrṇenābhyaktākṣo naṣṭacchāyārūpaścarati // (9.1)
trirātropoṣitaḥ puṣyeṇa kālāyasīm añjanīṃ śalākāṃ ca kārayet // (10.1)
tato niśācarāṇāṃ sattvānām anyatamasya śiraḥkapālam añjanena pūrayitvā mṛtāyāḥ striyā yonau praveśya dāhayet // (11.1)
tad añjanaṃ puṣyeṇoddhṛtya tasyām añjanyāṃ nidadhyāt // (12.1)
tenābhyaktākṣo naṣṭachāyārūpaścarati // (13.1)
yatra brāhmaṇam āhitāgniṃ dagdhaṃ dahyamānaṃ vā paśyet tatra trirātropoṣitaḥ puṣyeṇa svayaṃmṛtasya vāsasā prasevaṃ kṛtvā citābhasmanā pūrayitvā tam ābadhya naṣṭacchāyārūpaścarati // (14.1)
brāhmaṇasya pretakārye yo gaur māryate tasyāsthimajjacūrṇapūrṇāhibhastrā paśūnām antardhānam // (15.1)
sarpadaṣṭasya bhasmanā pūrṇā pracalākabhastrā mṛgāṇām antardhānam // (16.1)
ulūkavāgulīpucchapurīṣajānvasthicūrṇapūrṇāhibhastrā pakṣiṇām antardhānam // (17.1)
ityaṣṭāvantardhānayogaḥ // (18.1)
baliṃ vairocanaṃ vande śatamāyaṃ ca śambaram / (19.1)
bhaṇḍīrapākaṃ narakaṃ nikumbhaṃ kumbham eva ca // (19.2)
devalaṃ nāradaṃ vande vande sāvarṇigālavam / (20.1)
eteṣām anuyogena kṛtaṃ te svāpanaṃ mahat // (20.2)
yathā svapantyajagarāḥ svapantyapi camūkhalāḥ / (21.1)
tathā svapantu puruṣā ye ca grāme kutūhalāḥ // (21.2)
bhaṇḍakānāṃ sahasreṇa rathanemiśatena ca / (22.1)
imaṃ gṛhaṃ pravekṣyāmi tūṣṇīm āsantu bhāṇḍakāḥ // (22.2)
namaskṛtvā ca manave baddhvā śunakaphelakāḥ / (23.1)
ye devā devalokeṣu mānuṣeṣu ca brāhmaṇāḥ // (23.2)
adhyayanapāragāḥ siddhā ye ca kailāsatāpasāḥ / (24.1)
etebhyaḥ sarvasiddhebhyaḥ kṛtaṃ te svāpanaṃ mahat // (24.2)
atigacchanti ca mayyapagacchantu saṃhatāḥ // (25.1)
alite valite manave svāhā // (26.1)
etasya prayogaḥ // (27.1)
trirātropoṣitaḥ kṛṣṇacaturdaśyāṃ puṣyayoginyāṃ śvapākīhastād vilekhāvalekhanaṃ krīṇīyāt // (28.1)
tanmāṣaiḥ saha kaṇḍolikāyāṃ kṛtvāsaṃkīrṇa ādahane nikhānayet // (29.1)
dvitīyasyāṃ caturdaśyām uddhṛtya kumāryā peṣayitvā gulikāḥ kārayet // (30.1)
tata ekāṃ gulikām abhimantrayitvā yatraitena mantreṇa kṣipati tat sarvaṃ prasvāpayati // (31.1)
etenaiva kalpena śvāvidhaḥ śalyakaṃ trikālaṃ triśvetam asaṃkīrṇa ādahane nikhānayet // (32.1)
dvitīyasyāṃ caturdaśyām uddhṛtyādahanabhasmanā saha yatraitena mantreṇa kṣipati tat sarvaṃ prasvāpayati // (33.1)
suvarṇapuṣpīṃ brahmāṇīṃ brahmāṇaṃ ca kuśadhvajam / (34.1)
sarvāśca devatā vande vande sarvāṃśca tāpasān // (34.2)
vaśaṃ me brāhmaṇā yāntu bhūmipālāśca kṣatriyāḥ / (35.1)
vaśaṃ vaiśyāśca śūdrāśca vaśatāṃ yāntu me sadā // (35.2)
svāhā amile kimile vayucāre prayoge phakke vayuhve vihāle dantakaṭake svāhā // (36.1)
sukhaṃ svapantu śunakā ye ca grāme kutūhalāḥ / (37.1)
śvāvidhaḥ śalyakaṃ caitat triśvetaṃ brahmanirmitam // (37.2)
prasuptāḥ sarvasiddhā hi etat te svāpanaṃ kṛtam / (38.1)
yāvad grāmasya sīmāntaḥ sūryasyodgamanād iti // (38.2)
svāhā // (39.1)
etasya prayogaḥ // (40.1)
śvāvidhaḥ śalyakāni triśvetāni saptarātropoṣitaḥ kṛṣṇacaturdaśyāṃ khādirābhiḥ samidhābhir agnim etena mantreṇāṣṭaśatasampātaṃ kṛtvā madhughṛtābhyām abhijuhuyāt // (41.1)
tata ekam etena mantreṇa grāmadvāri gṛhadvāri vā yatra nikhanyate tat sarvaṃ prasvāpayati // (42.1)
baliṃ vairocanaṃ vande śatamāyaṃ ca śambaram / (43.1)
nikumbhaṃ narakaṃ kumbhaṃ tantukacchaṃ mahāsuram // (43.2)
armālavaṃ pramīlaṃ ca maṇḍolūkaṃ ghaṭobalam / (44.1)
kṛṣṇakaṃsopacāraṃ ca paulomīṃ ca yaśasvinīm // (44.2)
abhimantrayitvā gṛhṇāmi siddhyarthaṃ śavaśārikām / (45.1)
jayatu jayati ca namaḥ śalakabhūtebhyaḥ svāhā // (45.2)
sukhaṃ svapantu śunakā ye ca grāme kutūhalāḥ / (46.1)
sukhaṃ svapantu siddhārthā yam arthaṃ mārgayāmahe / (46.2)
yāvad astam ayād udayo yāvadarthaṃ phalaṃ mama // (46.3)
iti svāhā // (47.1)
etasya prayogaḥ // (48.1)
caturbhaktopavāsī kṛṣṇacaturdaśyām asaṃkīrṇa ādahane baliṃ kṛtvaitena mantreṇa śavaśārikāṃ gṛhītvā pautrīpoṭṭalikaṃ badhnīyāt // (49.1)
tanmadhye śvāvidhaḥ śalyakena viddhvā yatraitena mantreṇa nikhanyate tat sarvaṃ prasvāpayati // (50.1)
upaimi śaraṇaṃ cāgniṃ daivatāni diśo daśa / (51.1)
apayāntu ca sarvāṇi vaśatāṃ yāntu me sadā // (51.2)
svāhā // (52.1)
etasya prayogaḥ // (53.1)
trirātropoṣitaḥ puṣyeṇa śarkarā ekaviṃśatisampātaṃ kṛtvā madhughṛtābhyām abhijuhuyāt // (54.1)
tato gandhamālyena pūjayitvā nikhānayet // (55.1)
dvitīyena puṣyeṇoddhṛtyaikāṃ śarkarām abhimantrayitvā kapāṭam āhanyāt // (56.1)
abhyantaraṃ catasṛṇāṃ śarkarāṇāṃ dvāram apāvriyate // (57.1)
caturbhaktopavāsī kṛṣṇacaturdaśyāṃ bhagnasya puruṣasyāsthnā ṛṣabhaṃ kārayet abhimantrayeccaitena // (58.1)
dvigoyuktaṃ goyānam āhṛtaṃ bhavati // (59.1)
tataḥ paramākāśe virāmati // (60.1)
ravisagandhaḥ parighāti sarvaṃ pṛṇāti // (61.1)
caṇḍālīkumbhītumbakaṭukasāraughaḥ sanārībhago 'si svāhā // (62.1)
tālodghāṭanaṃ prasvāpanaṃ ca // (63.1)
trirātropoṣitaḥ puṣyeṇa śastrahatasya śūlaprotasya vā puṃsaḥ śiraḥkapāle mṛttikāyāṃ tuvarīrāvāsyodakena secayet // (64.1)
jātānāṃ puṣyeṇaiva gṛhītvā rajjukāṃ vartayet // (65.1)
tataḥ sajyānāṃ dhanuṣāṃ yantrāṇāṃ ca purastācchedanaṃ jyāchedanaṃ karoti // (66.1)
udakāhibhastrām ucchvāsamṛttikayā striyāḥ puruṣasya vā pūrayennāsikābandhanaṃ mukhagrahaśca // (67.1)
varāhabhastrām ucchvāsamṛttikayā pūrayitvā markaṭasnāyunāvabadhnīyāt ānāhakāraṇam // (68.1)
kṛṣṇacaturdaśyāṃ śastrahatāyā goḥ kapilāyāḥ pittena rājavṛkṣamayīm amitrapratimām añjyāt andhīkaraṇam // (69.1)
caturbhaktopavāsī kṛṣṇacaturdaśyāṃ baliṃ kṛtvā śūlaprotasya puruṣasyāsthnā kīlakān kārayet // (70.1)
eteṣām ekaḥ purīṣe mūtre vā nikhāta ānāhaṃ karoti pade 'syāsane vā nikhātaḥ śoṣeṇa mārayati āpaṇe kṣetre gṛhe vā vṛtticchedaṃ karoti // (71.1)
etenaiva kalpena vidyuddagdhasya vṛkṣasya kīlakā vyākhyātāḥ // (72.1)
punar navam avācīnaṃ nimbaḥ kāmamadhuśca yaḥ / (73.1)
kapiroma manuṣyāsthi baddhvā mṛtakavāsasā // (73.2)
nikhanyate gṛhe yasya dṛṣṭvā vā yat padaṃ nayet / (74.1)
saputradāraḥ sadhanastrīn pakṣān nātivartate // (74.2)
punar navam avācīnaṃ nimbaḥ kāmamadhuśca yaḥ / (75.1)
svayaṃguptā manuṣyāsthi pade yasya nikhanyate // (75.2)
dvāre gṛhasya senāyā grāmasya nagarasya vā / (76.1)
saputradāraḥ sadhanastrīn pakṣān nātivartate // (76.2)
ajamarkaṭaromāṇi mārjāranakulasya ca / (77.1)
brāhmaṇānāṃ śvapākānāṃ kākolūkasya cāharet / (77.2)
etena viṣṭhāvakṣuṇṇā sadya utsādakārikā // (77.3)
pretanirmālikākiṇvaṃ romāṇi nakulasya ca / (78.1)
vṛścikālyahikṛttiśca pade yasya nikhanyate / (78.2)
bhavatyapuruṣaḥ sadyo yāvat tan nāpanīyate // (78.3)
trirātropoṣitaḥ puṣyeṇa śastrahatasya śūlaprotasya vā puṃsaḥ śiraḥkapāle mṛttikāyāṃ guñjā āvāsyodakena secayet // (79.1)
jātānām amāvāsyāyāṃ paurṇamāsyāṃ vā puṣyayoginyāṃ guñjavallīr grāhayitvā maṇḍalikāni kārayet // (80.1)
teṣvannapānabhājanāni nyastāni na kṣīyante // (81.1)
rātriprekṣāyāṃ pravṛttāyāṃ pradīpāgniṣu mṛtadhenoḥ stanān utkṛtya dāhayet // (82.1)
dagdhān vṛṣamūtreṇa peṣayitvā navakumbham antarlepayet // (83.1)
taṃ grāmam apasavyaṃ pariṇīya yat tatra nyastaṃ navanītam eṣāṃ tat sarvam āgacchati // (84.1)
kṛṣṇacaturdaśyāṃ puṣyayoginyāṃ śuno lagnakasya yonau kālāyasīṃ mudrikāṃ preṣayet // (85.1)
tāṃ svayaṃ patitāṃ gṛhṇīyāt // (86.1)
tayā vṛkṣaphalānyākāritānyāgacchanti // (87.1)
mantrabhaiṣajyasaṃyuktā yogā māyākṛtāśca ye / (88.1)
upahanyād amitrāṃstaiḥ svajanaṃ cābhipālayet // (88.2)
