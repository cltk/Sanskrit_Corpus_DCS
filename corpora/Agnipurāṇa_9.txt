 nārada uvāca / (1.1)
sampātivacanaṃ śrutvā hanumānaṅgadādayaḥ / (1.2)
abdhiṃ dṛṣṭvābruvaṃste 'bdhiṃ laṅghayet ko nu jīvayet // (1.3)
kapīnāṃ jīvanārthāya rāmakāryaprasiddhaye / (2.1)
śatayojanavistīrṇaṃ pupluve 'bdhiṃ sa mārutiḥ // (2.2)
dṛṣṭvotthitaṃ ca mainākaṃ siṃhikāṃ vinipātya ca / (3.1)
laṅkāṃ dṛṣṭvā rākṣasānāṃ gṛhāṇi vanitāgṛhe // (3.2)
daśagrīvasya kumbhasya kumbhakarṇasya rakṣasaḥ / (4.1)
vibhīṣaṇasyendrajito gṛhe 'nyeṣāṃ ca rakṣaso // (4.2)
nāpaśyat pānabhūmyādau sītāṃ cintāparāyaṇaḥ / (5.1)
aśokavanikāṃ gatvā dṛṣṭavāñchiṃśapātale // (5.2)
rākṣasīrakṣitāṃ sītāṃ bhava bhāryeti vādinaṃ / (6.1)
rāvaṇaṃ śiṃśapāstho 'tha neti sītāṃ tu vādinīṃ // (6.2)
bhava bhāryā rāvaṇasya rākṣasīrvādinīḥ kapiḥ / (7.1)
gate tu rāvaṇe prāha rājā daśaratho 'bhavat // (7.2)
rāmo 'sya lakṣmaṇaḥ putrau vanavāsaṃ gatau varau / (8.1)
rāmapatnī jānakī tvaṃ rāvaṇena hṛtā balāt // (8.2)
rāmaḥ sugrīvamitras tvāṃ mārgayan preṣayacca mām / (9.1)
sābhijñānaṃ cāṅgulīyaṃ rāmadattaṃ gṛhāṇa vai // (9.2)
sītāṅgulīyaṃ jagrāha sāpaśyan mārutintarau / (10.1)
bhūyo 'gre copaviṣṭaṃ tam uvāca yadi jīvati // (10.2)
rāmaḥ kathaṃ na nayati śṛṅki tām abravīt kapiḥ / (11.1)
rāmaḥ sīte na jānīte jñātvā tvāṃ sa nayiṣyati // (11.2)
rāvaṇaṃ rākṣasaṃ hatvā sabalaṃ devi mā śuca / (12.1)
sābhijñānaṃ dehi me tvaṃ maṇiṃ sītādadatkapau // (12.2)
uvāca māṃ yathā rāmo nayecchīghraṃ tathā kuru / (13.1)
kākākṣipātanakathām pratiyāhi hi śokaha // (13.2)
maṇiṃ kathāṃ gṛhītvāha hanūmānneṣyate patiḥ / (14.1)
athavā te tvarā kācit pṛṣṭhamāruha me śubhe // (14.2)
adya tvāṃ darśayiṣyāmi sasugrīvaṃ ca rāghavam / (15.1)
sītābravīddhanūmantaṃ nayatāṃ māṃ hi rāghavaḥ // (15.2)
hanūmān sa daśagrīvadarśanopāyam ākarot / (16.1)
vanaṃ babhañja tatpālān hatvā dantanakhādibhiḥ // (16.2)
hatvā tu kiṅkarān sarvān sapta mantrisutānapi / (17.1)
putramakṣaṃ kumāraṃ ca śakrajicca babandha tam // (17.2)
nāgapāśena piṅgākṣaṃ darśayāmāsa rāvaṇam / (18.1)
uvāca rāvaṇaḥ kastvaṃ mārutiḥ prāha rāvaṇam // (18.2)
rāmadūto rāghavāya sītāṃ dehi mariṣyasi / (19.1)
rāmabāṇair hataḥ sārdhaṃ laṅkāsthai rākṣasair dhruvam // (19.2)
rāvaṇo hantumudyukto vibhīṣaṇanivāritaḥ / (20.1)
dīpayāmāsa lāṅgalaṃ dīptapucchaḥ sa mārutiḥ // (20.2)
dagdhvā laṅkāṃ rākṣasāṃś ca dṛṣṭvā sītāṃ praṇamya tām / (21.1)
samudrapāramāgamya dṛṣṭā sīteti cābravīt // (21.2)
aṅgadādīnaṅgadādyaiḥ pītvā madhuvane madhu / (22.1)
jitvā dadhimukhādīṃś ca dṛṣṭvā rāmaṃ ca te 'bruvan // (22.2)
dṛṣṭā sīteti rāmo 'pi hṛṣṭaḥ papraccha mārutim / (23.1)
kathaṃ dṛṣṭvā tvayā sītā kimuvāca ca māṃ prati // (23.2)
sītākathāmṛtenaiva siñca māṃ kāmavahnigam / (24.1)
hanūmānabravīdrāmaṃ laṅghayitvābdhimāgataḥ // (24.2)
sītāṃ dṛṣṭvā purīṃ dagdhvā sītāmaṇiṃ gṛhāṇa vai / (25.1)
hatvā tvaṃ rāvaṇaṃ sītāṃ prāpsyase rāma mā śuca // (25.2)
gṛhītvā taṃ maṇiṃ rāmo ruroda virahāturaḥ / (26.1)
maṇiṃ dṛṣṭvā jānakī me dṛṣṭā sītā nayasva mām // (26.2)
tayā vinā na jīvāmi sugrīvādyaiḥ prabodhitaḥ / (27.1)
samudratīraṃ gatavān tatra rāmaṃ vibhīṣaṇaḥ // (27.2)
gatastiraskṛto bhrātrā rāvaṇena durātmanā / (28.1)
rāmāya dehi sītāṃ tvam ityuktenāsahāyavān // (28.2)
rāmo vibhīṣaṇaṃ mitraṃ laṅkaiśvarye 'bhyaṣecayat / (29.1)
samudraṃ prārthayanmārgaṃ yadā nāyāttadā śaraiḥ // (29.2)
bhedayāmāsa rāmaṃ ca uvācābdhiḥ samāgataḥ / (30.1)
nalena setuṃ baddhvābdhau laṅkāṃ vraja gabhīrakaḥ // (30.2)
ahaṃ tvayā kṛtaḥ pūrvaṃ rāmo 'pi nalasetunā / (31.1)
kṛtena taruśailādyair gataḥ pāraṃ mahodadheḥ // (31.2)
vānaraiḥ sa suvelasthaḥ saha laṅkāṃ dadarśa vai // (32.1)
ity ādimahāpurāṇe āgneye rāmāyaṇe sundarakāṇḍavarṇanaṃ nāma navamo 'dhyāyaḥ // (33.1)
