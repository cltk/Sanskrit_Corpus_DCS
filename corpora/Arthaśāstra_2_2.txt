akṛṣyāyāṃ bhūmau paśubhyo vivītāni prayacchet // (1.1)
pradiṣṭābhayasthāvarajaṅgamāni ca brahmasomāraṇyāni tapasvibhyo gorutaparāṇi prayacchet // (2.1)
tāvanmātram ekadvāraṃ khātaguptaṃ svāduphalagulmaguccham akaṇṭakidrumam uttānatoyāśayaṃ dāntamṛgacatuṣpadaṃ bhagnanakhadaṃṣṭravyālaṃ mārgayukahastihastinīkalabhaṃ mṛgavanaṃ vihārārthaṃ rājñaḥ kārayet // (3.1)
sarvātithimṛgaṃ pratyante cānyanmṛgavanaṃ bhūmivaśena vā niveśayet // (4.1)
kupyapradiṣṭānāṃ ca dravyāṇām ekaikaśo vanāni niveśayet dravyavanakarmāntān aṭavīśca dravyavanāpāśrayāḥ // (5.1)
pratyante hastivanam aṭavyārakṣaṃ niveśayet // (6.1)
nāgavanādhyakṣaḥ pārvataṃ nādeyaṃ sārasamānūpaṃ ca nāgavanaṃ viditaparyantapraveśaniṣkāsaṃ nāgavanapālaiḥ pālayet // (7.1)
hastighātinaṃ hanyuḥ // (8.1)
dantayugaṃ svayaṃmṛtasyāharataḥ sapādacatuṣpaṇo lābhaḥ // (9.1)
nāgavanapālā hastipakapādapāśikasaumikavanacarakapārikarmikasakhā hastimūtrapurīṣacchannagandhā bhallātakīśākhāpracchannāḥ pañcabhiḥ saptabhir vā hastibandhakībhiḥ saha carantaḥ śayyāsthānapadyāleṇḍakūlaghātoddeśena hastikulaparyagraṃ vidyuḥ // (10.1)
yūthacaram ekacaraṃ niryūthaṃ yūthapatiṃ hastinaṃ vyālaṃ mattaṃ potaṃ bandhamuktaṃ ca nibandhena vidyuḥ // (11.1)
anīkasthapramāṇaiḥ praśastavyañjanācārān hastino gṛhṇīyuḥ // (12.1)
hastipradhānaṃ vijayo rājñaḥ // (13.1)
parānīkavyūhadurgaskandhāvārapramardanā hyatipramāṇaśarīrāḥ prāṇaharakarmāṇo hastinaḥ // (14.1)
kāliṅgāṅgagajāḥ śreṣṭhāḥ prācyāścedikarūṣajāḥ / (15.1)
dāśārṇāścāparāntāśca dvipānāṃ madhyamā matāḥ // (15.2)
saurāṣṭrikāḥ pāñcanadāsteṣāṃ pratyavarāḥ smṛtāḥ / (16.1)
sarveṣāṃ karmaṇā vīryaṃ javastejaśca vardhate // (16.2)
