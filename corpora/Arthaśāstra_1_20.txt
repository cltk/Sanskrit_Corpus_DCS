vāstukapraśaste deśe saprākāraparikhādvāram anekakakṣyāparigatam antaḥpuraṃ kārayet // (1.1)
kośagṛhavidhānena madhye vāsagṛham gūḍhabhittisaṃcāraṃ mohanagṛhaṃ tanmadhye vā vāsagṛham bhūmigṛhaṃ vāsannacaityakāṣṭhadevatāpidhānadvāram anekasuruṅgāsaṃcāraṃ tasyopari prāsādaṃ gūḍhabhittisopānaṃ suṣirastambhapraveśāpasāraṃ vā vāsagṛhaṃ yantrabaddhatalāvapātaṃ kārayet āpatpratīkārārtham āpadi vā // (2.1)
ato 'nyathā vā vikalpayet sahādhyāyibhayāt // (3.1)
mānuṣeṇāgninā trir apasavyaṃ parigatam antaḥpuram agnir anyo na dahati na cātrānyo 'gnir jvalati vaidyutena bhasmanā mṛtsaṃyuktena karakavāriṇāvaliptaṃ ca // (4.1)
jīvantīśvetāmuṣkakapuṣpavandākābhir akṣīve jātasyāśvatthasya pratānena guptaṃ sarpā viṣāṇi vā na prabhavanti // (5.1)
mayūranakulapṛṣatotsargaḥ sarpān bhakṣayati // (6.1)
śukaḥ sārikā bhṛṅgarājo vā sarpaviṣaśaṅkāyāṃ krośati // (7.1)
krauñco viṣābhyāśe mādyati glāyati jīvaṃjīvakaḥ mriyate mattakokilaḥ cakorasyākṣiṇī virajyete // (8.1)
ityevam agniviṣasarpebhyaḥ pratikurvīta // (9.1)
pṛṣṭhataḥ kakṣyāvibhāge strīniveśo garbhavyādhisaṃsthā vṛkṣodakasthānaṃ ca // (10.1)
bahiḥ kanyākumārapuram // (11.1)
purastād alaṅkārabhūmir mantrabhūmir upasthānaṃ kumārādhyakṣasthānaṃ ca // (12.1)
kakṣyāntareṣvantarvaṃśikasainyaṃ tiṣṭhet // (13.1)
antargṛhagataḥ sthavirastrīpariśuddhāṃ devīṃ paśyet // (14.1)
devīgṛhe līno hi bhrātā bhadrasenaṃ jaghāna mātuḥ śayyāntargataśca putraḥ kārūṣam // (15.1)
lājān madhuneti viṣeṇa paryasya devī kāśirājam viṣadigdhena nūpureṇa vairantyam mekhalāmaṇinā sauvīram jālūtham ādarśena veṇyāṃ gūḍhaṃ śastraṃ kṛtvā devī vidūrathaṃ jaghāna // (16.1)
tasmād etānyāspadāni pariharet // (17.1)
muṇḍajaṭilakuhakapratisaṃsargaṃ bāhyābhiśca dāsībhiḥ pratiṣedhayet // (18.1)
na caināḥ kulyāḥ paśyeyuḥ anyatra garbhavyādhisaṃsthābhyaḥ // (19.1)
rūpājīvāḥ snānapragharṣaśuddhaśarīrāḥ parivartitavastrālaṃkārāḥ paśyeyuḥ // (20.1)
aśītikāḥ puruṣāḥ pañcāśatkāḥ striyo vā mātāpitṛvyañjanāḥ sthaviravarṣadharābhyāgārikāścāvarodhānāṃ śaucāśaucaṃ vidyuḥ sthāpayeyuśca svāmihite // (21.1)
svabhūmau ca vaset sarvaḥ parabhūmau na saṃcaret / (22.1)
na ca bāhyena saṃsargaṃ kaścid ābhyantaro vrajet // (22.2)
sarvaṃ cāvekṣitaṃ dravyaṃ nibaddhāgamanirgamam / (23.1)
nirgacched abhigacched vā mudrāsaṃkrāntabhūmikam // (23.2)
