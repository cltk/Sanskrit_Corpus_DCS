svapakṣe paraprayuktānāṃ dūṣīviṣagarāṇāṃ pratīkāraḥ // (1.1)
śleṣmātakakapitthadantidantaśaṭhagojiśirīṣapāṭalībalāsyonāgapunarnavāśvetavāraṇakvāthayuktam candanasālāvṛkīlohitayuktaṃ nejanodakaṃ rājopabhogyānāṃ guhyaprakṣālanaṃ strīṇām senāyāśca viṣapratīkāraḥ // (2.1)
pṛṣatanakulanīlakaṇṭhagodhāpittayuktaṃ mahīrājīcūrṇaṃ sinduvāritavaraṇavāruṇītaṇḍulīyakaśataparvāgrapiṇḍītakayogo madanadoṣaharaḥ // (3.1)
sṛgālavinnāmadanasinduvāritavaraṇavāraṇavalīmūlakaṣāyāṇām anyatamasya samastānāṃ vā kṣīrayuktaṃ pānaṃ madanadoṣaharam // (4.1)
kaiḍaryapūtitilatailam unmādaharaṃ nastaḥkarma // (5.1)
priyaṅgunaktamālayogaḥ kuṣṭhaharaḥ // (6.1)
kuṣṭhalodhrayogaḥ pākaśoṣaghnaḥ // (7.1)
kaṭphaladravantīviḍaṅgācūrṇaṃ nastaḥkarma śirorogaharam // (8.1)
priyaṅgumañjiṣṭhātagaralākṣārasamadhukaharidrākṣaudrayogo rajjūdakaviṣaprahārapatananiḥsaṃjñānāṃ punaḥpratyānayanāya // (9.1)
manuṣyāṇām akṣamātram gavāśvānāṃ dviguṇam caturguṇaṃ hastyuṣṭrāṇām // (10.1)
rukmagarbhaścaiṣāṃ maṇiḥ sarvaviṣaharaḥ // (11.1)
jīvantīśvetāmuṣkakapuṣpavandākānām akṣīve jātasyāśvatthasya maṇiḥ sarvaviṣaharaḥ // (12.1)
tūryāṇāṃ taiḥ praliptānāṃ śabdo viṣavināśanaḥ / (13.1)
liptadhvajaṃ patākāṃ vā dṛṣṭvā bhavati nirviṣaḥ // (13.2)
etaiḥ kṛtvā pratīkāraṃ svasainyānām athātmanaḥ / (14.1)
amitreṣu prayuñjīta viṣadhūmāmbudūṣaṇān // (14.2)
