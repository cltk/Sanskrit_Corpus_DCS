kṛtamahāmātrāpasarpaḥ paurajānapadān apasarpayet // (1.1)
sattriṇo dvaṃdvinas tīrthasabhāpūgajanasamavāyeṣu vivādaṃ kuryuḥ // (2.1)
sarvaguṇasampannaścāyaṃ rājā śrūyate na cāsya kaścid guṇo dṛśyate yaḥ paurajānapadān daṇḍakarābhyāṃ pīḍayati iti // (3.1)
tatra ye 'nupraśaṃseyustān itarastaṃ ca pratiṣedhayet // (4.1)
mātsyanyāyābhibhūtāḥ prajā manuṃ vaivasvataṃ rājānaṃ cakrire // (5.1)
dhānyaṣaḍbhāgaṃ paṇyadaśabhāgaṃ hiraṇyaṃ cāsya bhāgadheyaṃ prakalpayāmāsuḥ // (6.1)
tena bhṛtā rājānaḥ prajānāṃ yogakṣemāvahāḥ // (7.1)
teṣāṃ kilbiṣam adaṇḍakarā harantyayogakṣemāvahāśca prajānām // (8.1)
tasmād uñchaṣaḍbhāgam āraṇyakāpi nirvapanti tasyaitad bhāgadheyaṃ yo 'smān gopāyati iti // (9.1)
indrayamasthānam etad rājānaḥ pratyakṣaheḍaprasādāḥ // (10.1)
tān avamanyamānān daivo 'pi daṇḍaḥ spṛśati // (11.1)
tasmād rājāno nāvamantavyāḥ // (12.1)
ityevaṃ kṣudrakān pratiṣedhayet // (13.1)
kiṃvadantīṃ ca vidyuḥ // (14.1)
ye cāsya dhānyapaśuhiraṇyānyājīvanti tair upakurvanti vyasane 'bhyudaye vā kupitaṃ bandhuṃ rāṣṭraṃ vā vyāvartayanti amitram āṭavikaṃ vā pratiṣedhayanti teṣāṃ muṇḍajaṭilavyañjanāstuṣṭātuṣṭatvaṃ vidyuḥ // (15.1)
tuṣṭān bhūyo 'rthamānābhyāṃ pūjayet // (16.1)
atuṣṭāṃstuṣṭihetostyāgena sāmnā ca prasādayet // (17.1)
parasparād vā bhedayed enān sāmantāṭavikatatkulīnāparuddhebhyaśca // (18.1)
tathāpyatuṣyato daṇḍakarasādhanādhikāreṇa janapadavidveṣaṃ grāhayet // (19.1)
vidviṣṭān upāṃśudaṇḍena janapadakopena vā sādhayet // (20.1)
guptaputradārān ākarakarmānteṣu vā vāsayet pareṣām āspadabhayāt // (21.1)
kruddhalubdhabhītamāninastu pareṣāṃ kṛtyāḥ // (22.1)
teṣāṃ kārtāntikanaimittikamauhūrtikavyañjanāḥ parasparābhisambandham amitrāṭavikasambandhaṃ vā vidyuḥ // (23.1)
tuṣṭān arthamānābhyāṃ pūjayet / (24.1)
atuṣṭān sāmadānabhedadaṇḍaiḥ sādhayet // (24.2)
evaṃ svaviṣaye kṛtyān akṛtyāṃśca vicakṣaṇaḥ / (25.1)
paropajāpāt saṃrakṣet pradhānān kṣudrakān api // (25.2)
