praṇipatyārhataḥ siddhasāṅgaśabdānuśāsanaḥ / (1.1)
rūḍhayaugikamiśrāṇāṃ nāmnāṃ mālāṃ tanomyaham // (1.2)
vyutpattirahitāḥ śabdā rūḍhā ākhaṇḍalādayaḥ / (2.1)
yogo 'nvayaḥ sa tu guṇakriyāsaṃbandhasaṃbhavaḥ // (2.2)
guṇato nīlakaṇṭhādyāḥ kriyātaḥ sraṣṭṛsaṃnibhāḥ / (3.1)
svasvāmitvādisaṃbandhastatrāhurnāma tadvatām // (3.2)
svāt pāladhanabhugnetṛpatimatvarthakādayaḥ / (4.1)
bhūpālo bhūdhano bhūbhugbhūnetā bhūpatistathā // (4.2)
bhūmāṃśceti kavirūḍhyā jñeyodāharaṇāvalī / (5.1)
janyāt kṛtkartṛsṛṭsraṣṭṛvidhātṛkarasūsamāḥ // (5.2)
janakād yonijaruhajanmabhūsūtyaṇādayaḥ / (6.1)
dhāryāddhvajāstrapāṇyaṅkamaulibhūṣaṇabhṛnnibhāḥ // (6.2)
śāliśekharamatvarthamālibhartṛdharā api / (7.1)
bhojyād bhugandhovrataliṭpāyipāśāśanādayaḥ // (7.2)
patyuḥ kāntāpriyatamāvadhūpraṇayinīnibhāḥ / (8.1)
kalatrād vararamaṇapraṇayīśapriyādayaḥ // (8.2)
sakhyuḥ sakhisamā vāhyādgāmiyānāsanādayaḥ / (9.1)
jñāteḥ svasṛduhitrātmajāgrajāvarajādayaḥ // (9.2)
āśrayātsadmaparyāyaśayavāsisadādayaḥ / (10.1)
vadhyād bhiddveṣijiddhātidhrugripudhvaṃsiśāsanāḥ // (10.2)
apyantakāridamanadapacchinmathanādayaḥ / (11.1)
vivakṣito hi saṃbandha ekato 'pi padāttataḥ // (11.2)
prākpradarśitasaṃbandhiśabdā yojyā yathocitam / (12.1)
dṛśyate khalu vāhyatve vṛṣasya vṛṣavāhanaḥ // (12.2)
svatve punarvṛṣapatirdhāryatve vṛṣalāñchanaḥ / (13.1)
aṃśordhāryatve 'śumālī svatve 'ṃśupatiraśumān // (13.2)
vadhyatve 'herahiripurbhojyatve cāhibhukśikhī / (14.1)
cihnairvyaktairbhavedvyakterjātiśabdo 'pi vācakaḥ // (14.2)
tathāhyagastipūtā digdakṣiṇāśā nigadyate / (15.1)
ayugviṣamaśabdau tripañcasaptādivācakau // (15.2)
trinetrapañceṣusaptapalāśādiṣu yojayet / (16.1)
guṇaśabdo virodhyarthaṃ nañādiritarottaraḥ // (16.2)
abhidhatte yathā kṛṣṇaḥ syādasitaḥ sitetaraḥ / (17.1)
vādhyādiṣu pade pūrve vāḍavāgnyādiṣūttare // (17.2)
dvaye 'pi bhūbhṛdādyeṣu paryāyaparivartanam / (18.1)
evaṃ parāvṛttisahā yogāḥ syuriti yaugikāḥ // (18.2)
miśrāḥ punaḥ parāvṛttyasahā gīrvāṇasaṃnibhāḥ / (19.1)
pravakṣyante 'tra liṅgaṃ tu jñeyaṃ liṅgānuśāsanāt // (19.2)
devādhidevāḥ prathame kāṇḍe devā dvitīyake / (20.1)
narastṛtīye tiryañcasturya ekendriyādayaḥ // (20.2)
ekendriyāḥ pṛthivyambutejovāyumahīruhaḥ / (21.1)
kṛmipīlakalūtādyāḥ syurdvitricaturindriyāḥ // (21.2)
pañcendriyāścebhakekimatsyādyāḥ sthalakhāmbugāḥ / (22.1)
pañcendriyā eva devā narā nairayikā api // (22.2)
nārakāḥ pañcame sāṅgāḥ ṣaṣṭhe sādhāraṇāḥ sphuṭam / (23.1)
prastoṣyante 'vyayāścātra tvantāthādī na pūrvagau // (23.2)
arhañjinaḥ pāragatas trikālavit kṣīṇāṣṭakarmāparameṣṭhyadhīśvaraḥ / (24.1)
śaṃbhuḥ svayaṃbhūr bhagavāñjagatprabhustīrthaṃkarastīrthakaro jineśvaraḥ // (24.2)
syādvādyabhayadasārvāḥ sarvajñaḥ sarvadarśikevalinau / (25.1)
devādhidevabodhadapuruṣottamavītarāgāptāḥ // (25.2)
etasyāmavasarpiṇyāmṛṣabho 'jitaśaṃbhavau / (26.1)
abhinandanaḥ sumatistataḥ padmaprabhābhidhaḥ // (26.2)
supārśvaścandraprabhaśca suvidhiścātha śītalaḥ / (27.1)
śreyāṃso vāsupūjyaśca vimalo 'nantatīrthakṛt // (27.2)
dharmaḥ śāntiḥ kuṃthuraro malliśca munisuvrataḥ / (28.1)
namirnemiḥ pārśvo vīraścaturviṃśatirarhatām // (28.2)
ṛṣabho vṛṣabhaḥ śreyāñśreyāṃsaḥ syādanantajidanantaḥ / (29.1)
suvidhistu puṣpadanto munisuvratasuvratau tulyau // (29.2)
ariṣṭanemistu nemirvīraścaramatīrthakṛt / (30.1)
mahāvīro vardhamāno devāryo jñātanandanaḥ // (30.2)
gaṇā navāsyarṣisaṃghā ekādaśa gaṇādhipāḥ / (31.1)
indrabhūtiragnibhūtivāyubhūtiśca gautamāḥ // (31.2)
vyaktaḥ sudharmā maṇḍitamauryaputrāvakampitaḥ / (32.1)
acalabhrātā metāryaḥ prabhāsaśca pṛthakkulāḥ // (32.2)
kevalī caramo jambūsvāmyatha prabhavatprabhuḥ / (33.1)
śayyaṃbhavo yaśobhadraḥ saṃbhūtavijayastataḥ // (33.2)
bhadrabāhuḥ sthūlabhadraḥ śrutakevalino hi ṣaṭ / (34.1)
mahāgirisuhastyādyā vajrāntā daśapūrviṇaḥ // (34.2)
ikṣvākukulasambhūtāḥ syāddvāviṃśatir arhatām / (35.1)
munisuvratanemī tu harivaṃśasamudbhavau // (35.2)
nābhiśca jitaśatruśca jitāriratha saṃvaraḥ / (36.1)
megho dharaḥ pratiṣṭhaśca mahāsenanareśvaraḥ // (36.2)
sugrīvaśca dṛḍharatho viṣṇuśca vasupūjyarāṭ / (37.1)
kṛtavarmā siṃhaseno bhānuśca viśvasenarāṭ // (37.2)
sūraḥ sudarśanaḥ kumbhaḥ sumitro vijayastathā / (38.1)
samudravijayaścāśvasenaḥ siddhārtha eva ca // (38.2)
marudevā vijayā senā siddhārthā ca maṅgalā / (39.1)
tataḥ susīmā pṛthvī lakṣmaṇā rāmā tataḥ param // (39.2)
nandā viṣṇurjayā śyāmā suyaśāḥ suvratācirā / (40.1)
śrīrdevī prabhāvatī ca padmā vaprā śivā tathā // (40.2)
vāmā triśalā kramataḥ pitaro mātaro 'rhatām / (41.1)
syādgomukho mahāyakṣastrimukho yakṣanāyakaḥ // (41.2)
tumbaruḥ kusumaścāpi mātaṅgo vijayo 'jitaḥ / (42.1)
brahmā yakṣeṭ kumāraḥ ṣaṇmukhapātālakiṃnarāḥ // (42.2)
garuḍo gandharvo yakṣeṭ kubero varuṇo 'pi ca / (43.1)
bhṛkuṭir gomedhaḥ pārśvo mātaṅgo 'rhadupāsakāḥ // (43.2)
cakreśvaryajitabalā duritāriśca kālikā / (44.1)
mahākālī śyāmā śāntā bhṛkuṭiśca sutārakā // (44.2)
aśokā mānavī caṇḍā viditā cāṅkuśā tathā / (45.1)
kandarpā nirvāṇī balā dhāriṇī dharaṇapriyā // (45.2)
naradattātha gāndhāryambikā padmāvatī tathā / (46.1)
siddhāyikā ceti jainyaḥ kramācchāsanadevatāḥ // (46.2)
vṛṣo gajo 'śvaḥ plavagaḥ krauñco 'bjaṃ svastikaḥ śaśī / (47.1)
makaraḥ śrīvatsaḥ khaḍgī mahiṣaḥ sūkarastathā // (47.2)
śyeno vajraṃ mṛgaśchāgo nandyāvarto ghaṭo 'pi ca / (48.1)
kūrmo nīlotpalaṃ śaṅkhaḥ phaṇī siṃho 'rhatāṃ dhvajāḥ // (48.2)
raktau ca padmaprabhavāsupūjyau śuklau tu candraprabhapuṣpadantau / (49.1)
kṛṣṇau punarnemimunī vinīlau śrīmallipārśvau kanakatviṣo 'nye // (49.2)
utsarpiṇyāmatītāyāṃ caturviṃśatirarhatām / (50.1)
kevalajñānī nirvāṇī sāgaro 'tha mahāyaśāḥ // (50.2)
vimalaḥ sarvānubhūtiḥ śrīdharo dattatīrthakṛt / (51.1)
dāmodaraḥ sutejāśca svāmyatho munisuvrataḥ // (51.2)
sumatiḥ śivagatiścaivātyāgo 'tha nimīśvaraḥ / (52.1)
anilo yaśodharākhyaḥ kṛtārtho 'tha jineśvaraḥ // (52.2)
śuddhamatiḥ śivakaraḥ syandanaścātha saṃpratiḥ / (53.1)
bhāvinyāṃ tu padmanābhaḥ śūradevaḥ supārśvakaḥ // (53.2)
svayaṃprabhaśca sarvānubhūtirdevaśrutodayau / (54.1)
peḍhālaḥ poṭṭilaścāpi śatakīrtiśca suvrataḥ // (54.2)
amamo niṣkaṣāyaśca niṣpulāko 'tha nirmamaḥ / (55.1)
citraguptaḥ samādhiśca saṃvaraśca yaśodharaḥ // (55.2)
vijayo malladevau cānantavīryaśca bhadrakṛt / (56.1)
evaṃ sarvāvasarpiṇyutsarpiṇīṣu jinottamāḥ // (56.2)
teṣāṃ ca deho 'dbhutarūpagandho nirāmayaḥ svedamalojjhitaśca / (57.1)
śvāso 'bjagandho rudhirāmiṣaṃ tu gokṣīradhārādhavalaṃ hyavisram // (57.2)
āhāranīhāravidhistvadṛśyaścatvāra ete 'tiśayāḥ sahotthāḥ / (58.1)
kṣetre sthitiryojanamātrake 'pi nṛdevatiryagjanakoṭikoṭeḥ // (58.2)
vāṇī nṛtiryaksuralokabhāṣāsaṃvādinī yojanagāminī ca / (59.1)
bhāmaṇḍalaṃ cāru ca maulipṛṣṭhe viḍambitāharpatimaṇḍalaśrīḥ // (59.2)
sāgre ca gavyūtiśatadvaye rujāvairetayo māryativṛṣṭyavṛṣṭayaḥ / (60.1)
durbhikṣamanyasvakacakrato bhayaṃ syānnaita ekādaśa karmaghātajāḥ // (60.2)
khe dharmacakraṃ camarāḥ sapādapīṭhaṃ mṛgendrāsanamujjvalaṃ ca / (61.1)
chattratrayaṃ ratnamayadhvajo 'ṅghrinyāse ca cāmīkarapaṅkajāni // (61.2)
vapratrayaṃ cāru caturmukhāṅgatāś caityadrumo 'dhovadanāśca kaṇṭakāḥ / (62.1)
drumānatirdundubhināda uccakairvāto 'nukūlaḥ śakunāḥ pradakṣiṇāḥ // (62.2)
gandhāmbuvarṣaṃ bahuvarṇapuṣpavṛṣṭiḥ kacaśmaśrunakhāpravṛddhiḥ / (63.1)
caturvidhā martyanikāyakoṭijaghanyabhāvādapi pārśvadeśe // (63.2)
kratūnāmindriyārthānāmanukūlatvamityamī / (64.1)
ekonaviṃśatidaivyāścatustriṃśacca mīlitāḥ // (64.2)
saṃskāravattvamaudāryamupacāraparītatā / (65.1)
meghanirghoṣagāmbhīryaṃ pratinādavidhāyitā // (65.2)
dakṣiṇatvamupanītarāgatvaṃ ca mahārthatā / (66.1)
avyāhatatvaṃ śiṣṭatvaṃ saṃśayānāmasaṃbhavaḥ // (66.2)
nirākṛtānyottaratvaṃ hṛdayaṃgamitāpi ca / (67.1)
mithaḥ sākāṅkṣatā prastāvaucityaṃ tattvaniṣṭhatā // (67.2)
aprakīrṇaprasṛtatvam asvaślāghānyaninditā / (68.1)
ābhijātyamatisnigdhamadhuratvaṃ praśasyatā // (68.2)
amarmavedhitaudāryaṃ dharmārthapratibaddhatā / (69.1)
kārakādyaviparyāso vibhramādiviyuktatā // (69.2)
citrakṛttvam adbhutatvaṃ tathānativilambitā / (70.1)
anekajātivaicitryam āropitaviśeṣitā // (70.2)
sattvapradhānatā varṇapadavākyaviviktatā / (71.1)
avyucchittir akheditvaṃ pañcatriṃśacca vāgguṇāḥ // (71.2)
antarāyā dānalābhavīryabhogopabhogagāḥ / (72.1)
hāso ratyaratī bhītirjugupsā śoka eva ca // (72.2)
kāmo mithyātvamajñānaṃ nidrā cāviratistathā / (73.1)
rogo dveṣaśca no doṣāsteṣāmaṣṭādaśāpyamī // (73.2)
mahānando 'mṛtaṃ siddhiḥ kaivalyamapunarbhavaḥ / (74.1)
śivaṃ niḥśreyasaṃ śreyo nirvāṇaṃ brahma nirvṛtiḥ // (74.2)
mahodayaḥ sarvaduḥkhakṣayo niryāṇamakṣaram / (75.1)
muktirmokṣo 'pavargo 'tha mumukṣuḥ śramaṇo yatiḥ // (75.2)
vācaṃyamo vratī sādhuranagāra ṛṣimuniḥ / (76.1)
nirgrantho bhikṣurasya svaṃ tapoyogaśamādayaḥ // (76.2)
mokṣopāyo yogo jñānaṃ śraddhānaṃ caraṇātmakaḥ / (77.1)
abhāṣaṇaṃ punarmaunaṃ gururdharmopadeśakaḥ // (77.2)
anuyogakṛdācārya upādhyāyastu pāṭhakaḥ / (78.1)
anūcānaḥ pravacane sāṅge 'dhītī gaṇiśca saḥ // (78.2)
śiṣyo vineyo 'ntevāsī śaikṣaḥ prāthamakalpikaḥ / (79.1)
satīrthyāstvekaguravo vivekaḥ pṛthagātmatā // (79.2)
ekabrahmavratācārā mithaḥ sabrahmacāriṇaḥ / (80.1)
syātpāramparyamāmnāyaḥ saṃpradāyo gurukramaḥ // (80.2)
vratādānaṃ parivrajyā tapasyā niyamasthitiḥ / (81.1)
ahiṃsāsūnṛtāsteyabrahmākiṃcanatā yamāḥ // (81.2)
niyamāḥ śaucasaṃtoṣau svādhyāyatapasī api / (82.1)
devatāpraṇidhānaṃ ca karaṇaṃ punarāsanam // (82.2)
prāṇāyāmaḥ prāṇayamaḥ śvāsapraśvāsarodhanam / (83.1)
pratyāhārastvindriyāṇāṃ viṣayebhyaḥ samāhṛtiḥ // (83.2)
dhāraṇā tu kvaciddhyeye cittasya sthirabandhanam / (84.1)
dhyānaṃ tu viṣaye tasmin ekapratyayasaṃtatiḥ // (84.2)
samādhistu tadevārthamātrābhāsanarūpakam / (85.1)
evaṃ yogo yamādyaṅgairaṣṭabhiḥ saṃmato 'ṣṭadhā // (85.2)
śvaḥśreyasaṃ śubhaśive kalyāṇaṃ śvovasīyasaṃ śreyaḥ / (86.1)
kṣemaṃ bhāvukabhavikakuśalamaṅgalabhadramadraśastāni // (86.2)
